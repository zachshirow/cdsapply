---
title: طبیعت و جاذبه های گردشگری کانادا
aliases:
  - طبیعت و جاذبه های گردشگری کانادا
tags:
  - note
date: 2024-07-24
draft: false
direction: auto
---
اگر اهل طبیعت و گشت و گذار هستید، کانادا مقصدی ایده‌آل برایتان خواهد بود. وسعت زیبایی‌های طبیعی کانادا از کوه‌ها و یخچال‌های طبیعی گرفته تا دریاچه‌ها، جنگل‌های انبوه و جاذبه های گردشگری، تقریباً قابل مقایسه با هیچیک از کشورهای دنیا نیست. 

در این مقاله قصد داریم جاذبه‌ های گردشگری و جاذبه‌ های طبیعی کانادا را معرفی کنیم. با ما همراه باشید.

## طبیعت و جاذبه‌ های گردشگری در چند شهر مهم کانادا

### جاذبه‌ های گردشگری ونکوور

1. استنلی پارک

استنلی پارک که در یک شبه‌جزیره در ضلع شمال غربی داون‌تاون ونکوور واقع شده است، یکی از مقاصد اصلی گردشگری شهر است که هر ساله حدود ۸ میلیون گردشگر را به خود جذب می‌کند.

سواحل چشم‌نواز، کیلومترها مسیر آسفالت و خاکی، مکان‌های مخصوص تفریح کودکان از جمله استخر، پارک آبی و راه‌آهن مینیاتوری، این پارک ۴۰۰ هکتاری را به یکی از بزرگ‌ترین و بی‌نظیرترین پارک‌های جهان تبدیل کرده است.

پارک استنلی با باغ‌های همیشه شکوفا، مناطق ساحلی بکر و نزدیک به ۵۰۰,۰۰۰ درخت سرو، صنوبر و شوکران، تقریباً ۱۳۰ سال است که به عنوان فضای سبز به حیات خود ادامه داده است. به این دلیل و بسیاری دلایل دیگر، این چمنزار آرام بهترین مکان برای دوری از فضای پر تکاپوی شهری و گذراندن اوقات فراغت است.

2. پل معلق کاپیلانو

با تنها ۱۵ دقیقه رانندگی از داون‌تاون ونکوور، به پل معلق کاپیلانو، یکی از دیدنی‌ترین مقاصد گردشگری ونکوور خواهید رسید. از سال ۱۹۸۹، این پل هم برای گردشگران و هم مردم محلی، به عنوان یکی از پرطرفدارترین جاذبه‌های گردشگری و توریستی کانادا شناخته شده است. ارتفاع پل کاپیلانو ۷۰ متر و طول آن ۱۳۷ متر است.

این مجموعه چیزی بیش از یک پل است. ۲۷ هکتار از محوطه اطراف این پارک با تاریخ و فرهنگ و طبیعت بی‌نظیر ونکوور احاطه شده است که هیجان عبور از این پل معلق و باریک را برایتان دو چندان می‌کند.

به تازگی مسیر صخره‌نوردی که از مسیر پرتگاهی گرانیتی در امتداد رودخانه کاپیلانو عبور می‌کند، به این محوطه اضافه شده است.

3. گالری هنر ونکوور

گالری هنر ونکوور در سال ۱۹۳۱ بنیان نهاده شد. این گالری یکی از موزه‌های هنری پیشرو در کانادا به شمار می‌رود. گالری هنر ونکوور با ۱۵,۳۰۰ مترمربع مساحت در مرکز شهر ونکوور واقع شده است.

مجموعه دائمی موزه هنر ونکوور به عنوان یک گنجینه بزرگ هنری فعالیت می‌کند و تقریباً ۱۲,۰۰۰ اثر از هنرمندان کانادا و سراسر جهان را از جمله امیلی کار Emily Carr، هنرمند مشهور بریتیش کلمبیا، به نمایش می‌گذارد.

گاس تاون

گاس تاون یکی از مناطق پر جنب و جوش و منحصر به فرد ونکوور است. این منطقه، به عنوان اولین هسته مرکزی شهر، در حالیکه ارتباط خود را با تاریخ خود حفظ کرده، به مرکز نوآوری‌ها و تجربیات به یاد ماندنی برای مردم محلی و گردشگران تبدیل شده است.

گاس تاون اولین محله در داون‌تاون ونکوور بود و نام این محله برگرفته از گسی جک دیتون، از دریانوردان یورکشایر، و کاپیتان کشتی بخار است. ساعت بخار محله گاس تاون از جمله جاذبه‌های این منطقه است.

پارک کوئین الیزابت

پارک کوئین الیزابت از پارک‌های شهری ونکوور است که ۱۳۰ هکتار مساحت دارد. این پارک در بالای کوه کوچکی قرار دارد و جایگاه سابق معادن سنگ بازالت است که در اوایل قرن بیستم برای تأمین مصالح جاده‌های شهری حفر شده بود.

پارک کوئین الیزابت جذابیت زیادی برای علاقمندان به گل دارد و به عنوان یکی از مکان‌های پرطرفدار برای عکس‌های عروسی شناخته می‌شود.

در این پارک می‌توانید گلف، تنیس و بولینگ بازی کنید و با پیاده‌روی در آن از زیبایی‌های طبیعت و تماشای پرندگان لذت ببرید.

### جاذبه‌های طبیعی ونکوور

1. جزیره گرنویل

جزیره گرنویل از محبوب‌ترین جاذبه‌های گردشگری شهر ونکوور است. بازار عمومی جزیره گرنویل به عنوان یکی از مراکز اصلی کسب و کار فعالیت دارد.

این جزیره با داشتن تئاتر، کارگاه‌های صنعتی و استودیوهای صنایع دستی به عنوان یکی از مهم‌ترین مناطق فرهنگی شناخته می‌شود.

2. کوه گروس ونکوور

کوه گروس از کوه‌های ساحلی شمال اقیانوس آرام است که در ناحیه نورث ونکوور، استان بریتیش کلمبیا، واقع شده است.

این کوه با حداکثر ارتفاع بیش از ۱۲۰۰ متر در قله، محل مناسبی برای ورزش‌هایی از جمله اسکی است. کوه گروس مشرف به ونکوور بزرگ است و 4 تله کابین دارد.

دوچرخه‌سواری در در کوهستان، پاراگلایدر، تور هلیکوپتر و پیاده‌روی از جمله فعالیت‌هایی است که می‌توانید در فصل تابستان در این منطقه انجام دهید.

3. ساحل کیتسیلانو

ساحل کیتسیلانو یکی از محبو‌ب‌ترین سواحل ونکوور به خصوص در ماه‌های گرم تابستان است. این ساحل در ضلع شمالی محله کیتسیلانو و روبروی خلیج انگلیسی قرار دارد.

طولانی‌ترین استخر شنای کانادا در ساحل کیتسیلانو واقع شده است و سالانه از ماه می تا سپتامبر باز است. در ضلع شمالی ساحل، یک زمین بازی و تعدادی زمین والیبال ساحلی قرار دارد. علاوه بر این امکانات تفریحی، کافه، رستوران و مسیرهای پیاده‌روی نیز در این ساحل جای گرفته‌اند.

### جاذبه های گردشگری تورنتو  

1. برج CN 

برج CN با ارتفاع ۵۵۵.۳ متر از مناطق گردشگری کانادا است که در داون‌تاون تورنتو، در استان انتاریوی کانادا واقع شده است. برج CN یکی از شاهکارهای معماری جهان و از عجایب مهندسی دنیای مدرن است.

این برج از مهم‌ترین مقاصد گردشگری شهر تورنتو به شمار می‌رود. هر ساله بیش از ۱.۵ میلیون نفر از برج CN بازدید می‌کنند تا از مناظر خیره‌کننده و رستوران‌ها و کافه‌های برج بهره‌مند شوند.

2. موزه سلطنتی انتاریو

موزه سلطنتی انتاریو از موزه‌های هنر، فرهنگ جهان و تاریخ طبیعی است که در تورنتو واقع شده است. این موزه یکی از بزرگ‌ترین موزه‌های آمریکای شمالی و بزرگ‌ترین موزه در کشور کانادا است.

موزه سلطنتی انتاریو هر ساله بیش از ۱ میلیون گردشگر را به خود جذب می‌کند که این امر موزه را به پربازدیدترین موزه کانادا تبدیل کرده است.

امروزه این موزه به بزرگ‌ترین مؤسسه پژوهش‌های میدانی کانادا تبدیل شده است. موزه سلطنتی انتاریو با بیش از ۶,۰۰۰,۰۰۰ بخش و ۴۰ گالری، مجموعه‌های متنوعی از فرهنگ جهان و تاریخ طبیعی را ارائه می‌دهد.

3. گالری هنر انتاریو

گالری هنر انتاریو، یک موزه هنری، و از اماکن توریستی کانادا است که در تورنتو واقع شده است. این موزه در شرق محله چینی‌ها قرار گرفته است. 

ساختمان موزه ۴۵,۰۰۰ مترمربع از فضای فیزیکی را اشغال می‌کند و آن را به یکی از بزرگ‌ترین موزه‌های هنر در آمریکای شمالی و دومین موزه هنری بزرگ در تورنتو پس از موزه سلطنتی انتاریو تبدیل می‌کند.

در بخش هنر اروپایی گالری با آثاری از بزرگان تاریخ هنر از جمله کلود مونه، ادوارد دگا، وینسنت ونگوگ و پابلو پیکاسو مواجه می‌شویم که اعتبار این موزه را دو چندان می‌کند.

این موزه علاوه بر فضاهای نمایشگاهی، دارای دفاتر و استودیوهای هنری، غذاخوری، فضاهایی برای برگزاری رویدادهای مختلف، کتابخانه، آرشیو، سالن تئاتر و سخنرانی، مرکز پژوهش و ورکشاپ است.

4. عمارت کاسا لوما

کاسا لوما عمارت و باغی به سبک گوتیک است که در شهر تورنتو قرار دارد. این عمارت اکنون به یک موزه خانه و بنای ملی تبدیل شده است. کاسا لوما در ارتفاع ۱۴۰ متری از سطح دریا و ۶۶ متر بالاتر از دریاچه انتاریو قرار دارد.

کاسالوما به دلیل ویژگی معماری منحصر به فرد خود، به لوکیشنی محبوب برای فیلمبرداری تبدیل شده است. از جمله فیلم‌هایی که در کاسا لوما فیلمبرداری شده‌اند می‌توان به مردان ایکس، شیکاگو، لباس رسمی و انبار ۱۳ اشاره کرد.

کاسا لوما همچنین مکانی پرطرفدار برای برگزاری مراسم عروسی است. می‌توانید عصرها پس از بسته شدن موزه این مکان را اجاره کنید.

5. مرکز علوم انتاریو

مرکز علوم انتاریو، یکی از اولین موزه‌های علمی تعاملی در جهان است که در شهر تورنتو واقع شده است. این مرکز در جنوب خیابان الینگتون شرقی در شهر یورک شمالی سابق قرار دارد.

مرکز علوم تورنتو که در سال ۱۹۶۴ تأسیس شد، مجموعه‌های عمده‌ای را در زمینه هوانوردی، کشاورزی، آناتومی، گیاهشناسی، کانی‌شناسی، منسوجات و سایر زمینه‌ها ارائه می‌دهد.

این مرکز همچنین آکواریوم، درختکاری، نمایشگاه‌های فضای باز و تئاتر نیز در دسترس عموم قرار می‌دهد.

### جاذبه‌های طبیعی تورنتو 

1. جزایر تورنتو

جزایر تورنتو از ۱۵ جزیره جدا از هم تشکیل شده است که همگی به هم مرتبط هستند. جزایر تورنتو که تنها مجمع‌الجزایر در بخش غربی دریاچه انتاریو را تشکیل می‌دهند، در نزدیکی مرکز شهر واقع شده‌اند.

فعالیت‌هایی از جمله دوچرخه‌سواری، قایق‌سواری، شنا، گلف از جمله تفریحاتی هستند که می‌توانید در این جزایر انجام دهید.

2. های پارک

های پارک از پارک‌های شهری تورنتو است. های پارک ترکیبی از یک پارک تفریحی و طبیعی است. این پارک مجهز به امکانات ورزشی، فرهنگی، آموزشی، باغ‌ها، زمین‌های بازی و باغ وحش است.

یک سوم از پارک به صورت کاملاً طبیعی باقی مانده است. از جمله گیاهان کمیاب طبیعت این پارک می‌توان به ساوانای بلوط کمیاب اشاره کرد.

های پارک ۱۶۱ هکتار وسعت دارد و بعد از پارک Centennial بزرگ‌ترین پارک بزرگ شهری تورنتو است.

3. باغ گیاهشناسی تورنتو (TBG)

باغ گیاهشناسی تورنتو در خیابان ۷۷۷ لارنس شرقی واقع در خیابان لزلی در تورنتو قرار دارد و از مناظر زیبای کانادا به شمار می‌رود. TBG که با نام «باغ کوچک با ایده‌های بزرگ» نیز شناخته می‌شود، تقریباً ۴ هکتار مساحت دارد و دارای ۱۷ باغ به اندازه شهر است.

این باغ یک سازمان غیرانتفاعی باغبانی و آموزشی است که مأموریت آن پیوند مردم با گیاهان و دنیای طبیعی از طریق آموزش و الهام‌بخشی است.

> بیشتر بخوانید: [[canada-toronto|شهر تورنتو کانادا]]

### جاذبه های گردشگری مونترال 

1. موزه هنرهای زیبای مونترال

موزه هنرهای زیبای مونترال که در سال ۱۸۶۰ بنیان نهاده شد، قدیمی‌ترین موزه هنری در کانادا و از موزه‌های پیشرو در آمریکای شمالی است. این مجموعه، میراث کبک و کانادا و هنر بین‌المللی را از منظر انتقادی و بینا‌فرهنگی به نمایش می‌گذارد.

موزه هنرهای زیبای مونترال شامل بیش از ۴۵,۰۰۰ نقاشی، مجسمه، آثار گرافیکی، عکس، تأسیسات چند رسانه‌ای و اشیاء هنری تزئینی از دوران باستان تاکنون است.

این موزه با بیش از ۵ غرفه بهم پیوسته، شامل بیش از ۸۰ گالری نمایشگاه، سالن کنسرت Bourgie، سالن‌های نمایش و سینما، بوتیک و کتابفروشی، بخش انتشارات داخلی و باغ مجسمه است.

2. موزه هنر معاصر مونترال

موزه هنر معاصر مونترال که در سال ۱۹۶۴ در مونترال تأسیس شد، اولین موزه کانادا است که به هنر معاصر اختصاص یافته است.

۴ گالری برای نمایشگاه‌های این مجموعه در نظر گرفته شده است که آثاری را که گرایش‌های مهم هنر معاصر را منعکس می‌کنند، به نمایش می‌گذارد.

این گالری‌ها شامل آثاری از هنرمندان کبک، کانادا و همچنین هنرمندانی از سراسر جهان است. ۴ گالری دیگر نیز به نمایشگاه‌های موقت اختصاص داده شده است. این مجموعه شامل بیش از ۷۰۰۰ اثر هنری شامل نقاشی‌های معاصر، مجسمه، عکس، اینستالیشن و ویدئو از ۱۵۰۰ هنرمند در سراسر جهان است.

3. مونترال قدیم

مونترال قدیم از مراکز گردشگری کانادا است که در شهر مونترال قرار دارد. این منطقه جایگاه تجمع تعداد قابل‌توجهی از بناهای مربوط به قرون ۱۷، ۱۸ و ۱۹ میلادی است و حس لذت‌بخشی از حال و هوای محله‌های پاریس را تداعی می‌کند.

بسیاری از این بناهای تاریخی اکنون تبدیل به هتل، رستوران، گالری و فروشگاه هایی برای خرید سوغاتی شده‌اند.

4. کلیسای نوتردام

کلیسای نوتردام قصری سلطنتی در منطقه تاریخی مونترال قدیم است. فضای داخلی کلیسای نوتردام یکی از بی‌نظیرترین نماها را در میان کلیساهای جهان دارد و به عنوان شاهکار پیشرفته معماری گوتیک شناخته می‌شود.

طاق‌های این کلیسا به رنگ آبی تیره و با ستارگان طلایی تزئین شده‌اند و بقیه قسمت‌های آن به رنگ‌های آبی، لاجوردی، قرمز، ارغوانی، نقره‌ای و طلایی آذین شده‌اند. صدها حکاکی چوبی پیچیده و چندین مجسمه مذهبی در این کلیسا جای گرفته‌اند. 

سالانه ۱۱ میلیون گردشگر از کلیسای نوتردام دیدن می‌کنند که آن را به پربازدیدترین بنای تاریخی در آمریکای شمالی تبدیل کرده‌اند.

5. کلیسای سنت ژوزف

کلیسای سنت ژوزف، یک کلیسای کوچک و زیارتگاه کاتولیک رومی است که در مونترال واقع شده است. کلیسای سنت ژوزف از مکان‌های تاریخی ملی کانادا و بزرگ‌ترین کلیسای کانادا است. این کلیسا یکی از بزرگ‌ترین گنبدها را در جهان دارد.

کلیسای سنت ژوزف از معدود بناهایی است که قانون محدودیت ارتفاع را در شهر مونترال نقض می‌کند. این کلیسا هر ساله بیش از ۲ میلیون گردشگر را به خود جذب می‌کند.

### جاذبه‌های طبیعی مونترال 

1. پارک مونت رویال

مونت رویال نمادی از میراث تاریخی و جغرافیایی شهر مونترال است که در وسط این شهر قد برافراشته است. این کوه اماکن تفریحی متعددی از جمله گورستان‌های زیبای دامنه تپه و پارک مونت رویال را در خود جای داده است.

پارک مونت رویال در سال ۱۸۷۶ توسط Frederick Law Olmsted، طراح زبردست پارک مرکزی نیویورک، طراحی شد.

این پارک مکانی ایده‌آل برای تماشای گیاهان و پرندگان، دوچرخه‌سواری، اسب‌سواری و سایر فعالیت‌های فضای باز است.

2. باغ گیاه شناسی مونترال
 
باغ گیاهشناسی مونترال از باغ‌های گیاهشناسی بزرگ است که در شهر مونترال، استان کبک، واقع شده است. این باغ متشکل از ۷۵ هکتار باغ و گلخانه است.

این مکان به دلیل گستردگی مجموعه‌ها و امکانات، به عنوان یکی از مهم‌ترین باغ‌های گیاهشناسی جهان شناخته می‌شود. به همین دلیل باغ گیاهشناسی مونترال در سال 2008 به عنوان یک مکان تاریخی ملی تاریخی کانادا به ثبت رسید. 

از باغ‌های این مجموعه می‌توان به باغ چینی‌ها، باغ ژاپنی‌ها، باغ ملیت‌های اولیه و باغ Alpine اشاره کرد.

3. کانال لاشین

کانال لاشین از دیگر زیبایی‌های کانادا است که در شهر مونترال قرار دارد. این پارک شهری خوش‌منظره با طول ۱۳.۵ کیلومتر، سالانه پذیرای میلیون‌ها گردشگر است که برای پیاده‌روی، دوچرخه‌سواری و قایق‌سواری به این مکان می‌آیند.

> بیشتر بخوانید: [[canada-montreal|شهر مونترال کانادا]]

### جاذبه‌های گردشگری کبک سیتی

1. هتل فرمونت لو شاتو کبک

هتل فرمونت لو شاتو، هتلی تاریخی در شهر کبک کانادا است. این هتل در کبک قدیم واقع شده است. هتل فرمونت لو شاتو توسط Bruce Price طراحی و توسط شرکت کانادایی راه‌آهن اقیانوس آرام ساخته شده است.

هتل فرمونت لو شاتو، قلعه‌مانند و مشرف به رودخانه سنت لارنس است و ۳ دقیقه تا کلیسای جامع نوتردام کبک فاصله دارد.

هتل فرمونت لو شاتو کبک در میراث جهانی یونسکو نیز به ثبت رسیده است. اقامت در این هتل حال و هوای زیبای اروپای تاریخی را بریتان تداعی می‌کند.

2. موزه ملی هنرهای زیبای کبک

موزه ملی هنرهای زیبای کبک که به اختصار MNBAQ نامیده می‌شود، موزه‌ای هنری در شهر کبک است. این موزه در پارک بتلفیلد واقع شده است و از 4 ساختمان از جمله عمارت Gérard-Morisset، عمارت Charles Baillairgé، عمارت Pierre Lassonde و عمارت مرکزی / گرند هتل تشکیل شده است.

یک شبکه تونلی این عمارت‌ها را بهم متصل می‌کند. این مجموعه شامل بیش از ۴۰,۰۰۰ اثر از قرن شانزدهم تا به امروز است که متعلق به هنرمندان کبک و سایر نقاط است.

3. موزه تمدن کبک

موزه تمدن کبک در منطقه تاریخی کبک قدیم و در نزدیکی رودخانه سنت لارنس واقع شده است. این بنا توسط معماری به نام Moshe Safdie طراحی شد و درهای آن نیز در ۱۹ دسامبر ۱۹۸۸ به روی عموم باز گردید.

در این موزه، نمایشگاه‌های دائمی و موقت برگزار می‌شوند که معمولاً مرتبط با علوم انسانی است. فضاهایی در این موزه تحت عنوان Quartier des découvertes برای کودکان تدارک دیده شده است.

خدمات دیگری مانند راهنمای بازدید موزه، نمایش، فروشگاه‌هایی برای خرید سوغاتی، کافه‌تریا و اتاق اوقات فراغت در این موزه ارائه می‌شود.

4. محله پتی چامپلین

محله پتی چامپلین منطقه‌ای تجاری و کوچک است که در شهر کبک واقع شده است. گفته می‌شود این منطقه قدیمی‌ترین منطقه تجاری در آمریکای شمالی است. نام این محله برگرفته از ساموئل دوشامپلین است که شهر کبک را در سال ۱۶۰۸ تأسیس کرد.

از جاذبه‌های این محله، پله‌های شکسته است که قدیمی‌ترین پلکان شهر کبک است و در سال ۱۶۳۵ ساخته شد. این پله‌ها چندین بار بازسازی شده‌اند و آخرین بازسازی آن نیز در سال ۱۸۸۹ توسط Charles Baillargé انجام شد.

5. کلیسای سنت آن دو بوپره

کلیسای سنت آن دو بوپره کلیسایی است که در امتداد رودخانه سنت لارنس در ۳۰ کیلومتری شرق شهر کبک واقع شده است و یکی از ۵ زیارتگاه ملی کانادا به شمار می‌رود.

سنت آن دو بوپره کلیسایی کاتولیک است و هر ساله پذیرای نیم میلیون زائر و گردشگر از سراسر جهان است.

### جاذبه‌های طبیعی کبک سیتی

1. آبشار مونمورانسی

آبشار مونمورانسی، آبشاری مرتفع بر فراز رودخانه مونت مورنسی در کبک کانادا است. ارتفاع این آبشار به ۸۳ متر می‌رسد و از آبشار نیاگارا ۳۰ متر بلندتر است.

سالانه حدود ۹۷,۰۰۰ گردشگر از این آبشار دیدن می‌کنند. در محوطه آبشار راه‌پله‌هایی وجود دارد که به گردشگران اجازه می‌دهد تا آبشار را از زوایای مختلف تماشا کنند.

طی ماه‌های تابستان، آبشار به دلیل حجم زیاد آهن در بستر آب، درخشش زرد رنگی پیدا می‌کند که بر زیبایی آن می‌افزاید.

مسیرهای پیاده‌روی زیبا، تله‌کابین و رستوران‌های متنوع از امکاناتی است که با سفر به این آبشار می‌توانید از آن بهره‌مند شوید.

 2. پارک بتلفیلد
 
پارک بتلفیلد شامل دشت‌های آبراهام است و در نزدیکی پارک کوچک‌تری به نام Des Braves قرار دارد که هر دوی آن‌ها در ناحیه Montcalm در شهر کبک واقع شده‌اند و یکی از معدود پارک‌های ملی شهری کانادا را تشکیل می‌دهند.

این پارک دارای مسیر پیاده‌روی با مناظری زیباست و برخی اوقات در این پارک، به ویژه در زمان رویدادهای جشنواره ملی، کنسرت‌هایی در فضای باز برگزار می‌شود.

3. بندر قدیمی کبک

بندر قدیمی کبک یک بندر داخلی است که در شهر کبک واقع شده است. این بندر قدیمی‌ترین بندر کانادا و دومین بندر بزرگ بعد از بندر مونترال است.

در طول قرن هفدهم، بندر قدیمی کبک مملوء از کشتی‌های اروپایی و خدمه بود که محصولات غذایی و خوار و بار را به فرانسه جدید منتقل می‌کردند. اما در حال حاضر این منطقه مملوء از مسافران کشتی‌های کروز و ساختمان‌های تاریخی است که گالری‌های هنری، بوتیک‌ها و رستوران‌های فرانسوی را در خود جای داده است.

### جاذبه‌های گردشگری ویکتوریا 

1. باغ‌های بوچارت

با وجود اینکه باغ‌های بوچارت در فاصله کوتاهی از داون‌تاون ویکتوریا قرار دارد، اما یکی از بهترین جاذبه‌های گردشگری این منطقه به شمار می‌رود. این باغ در سال ۱۹۰۴ توسط Jennie Butchart، همسر معدن داری ثروتمند، در محل معدن متروکه سنگ آهک افتتاح شد.

از جمله باغ‌های زیبای این مجموعه می‌توان به باغ‌های ایتالیایی، باغ گل رز و باغ ژاپنی اشاره کرد. در حال حاضر، از فضاهای باز میان استخرها، فواره‌ها و بسیاری از گیاهان نادر برای اجرای برنامه‌های هنری و موسیقی استفاده می‌شود.  

2. هتل فرمونت ایمپرس

هتل فرمونت ایمپرس در بندرگاه داخلی جزیره ویکتوریا، کنار اقیانوس آرام تأسیس شد. این هتل یکی از محبوب‌ترین مکان‌های دیدنی ویکتوریا محسوب می‌شود. هتل فرمونت ایمپرس طی دهه‌ها میزبان افراد مشهوری مانند اعضای سلطنتی انگلستان بوده است.

لابی این هتل مجلل مانند سفری به گذشته در زمان پیش از جنگ جهانی اول است. ضلع شمالی هتل مجموعه‌ای از ده‌ها صفحه مینیاتوری را در دنیای مینیاتوری جای داده است. دنیای مینیاتوری بر اساس مدل‌هایی از رویدادهای تاریخی، قلعه‌ها و خانه‌های عروسکی ساخته شده است که گردشگران را از هر سنی به خود جذب می‌کند.

3. پارک بیکن هیل

بیکن هیل از پارک‌های سرسبز ویکتوریا است که در داون‌تاون واقع شده است و از بهترین جاذبه‌های گردشگری کانادا به شمار می‌رود. این پارک مسیرهای پیاده‌روی با چشم‌اندازهایی بی‌نظیر دارد که آن را به مکانی ایده‌آل برای تفریح و استراحت تبدیل کرده است.

در پارک بیکن هیل با طیف وسیعی از انواع حیات وحش، از آهو گرفته تا طاووس و حتی سمور مواجه می‌شوید. 

4. ساختمان پارلمان بریتیش کلمبیا

در ضلع جنوب بندر داخلی، مقر باشکوه دولت استانی بریتیش کلمبیا، موسوم به ساختمان پارلمان جای گرفته است.

این ساختمان‌های سنگی باشکوه که توسط معمار یورکشایر، Francis M. Rattenbury، طراحی و در سال ۱۸۹۷ ساخته شده‌اند، دارای باغ‌هایی منظم و جذاب است. زیبایی این ساختمان به ویژه در غروب به هنگام روشن شدن چراغ‌های ساختمان، دو چندان می‌شود.

5. قلعه کریگ‌داروک

قلعه کریگ‌داروک در ویکتوریا، یک عمارت تاریخی اسکاتلندی متعلق به دوران ویکتوریا است. این مکان به دلیل موقعیت تاریخی خود در ویکتوریا، به عنوان یکی از اماکن ملی کانادا ثبت شده است.

قلعه کریگ‌داروک توسط کارآفرین مهاجر اسکاتلندی به نام Robert Dunsmuir که ثروت خود را از استخراج از معدن به دست آورده بود، در دهه ۱۸۸۰ راه‌اندازی شد.

> بیشتر بخوانید: [[canada-victoria|شهر ویکتوریا کانادا]]

## جاذبه های گردشگری کانادا در ایالت های معروف

همانطور که قبلاً اشاره کردیم مکان های دیدنی کانادا بیشمارند. اما در این قسمت قصد داریم شما را با معروف‌ترین جاذبه‌های توریستی کانادا که حتی ممکن است نامشان به گوش شما هم خورده باشد، آشنا کنیم. پس با ما همراه باشید.

### خلیج فاندی در استان‌های آتلانتیک

خلیج فاندی که در مرز استان‌های نیو‌برانزویک و نوا اسکوشیا واقع شده است، دارای بزرگ‌ترین و وسیع‌ترین خط ساحلی است که در آن جزر و مد رخ می‌دهد. ارتفاع مد در این خلیج به ۱۶ متر می‌رسد و در جریان جزر و مد سواحل این خلیج بیش از ۱۶۰ میلیارد تن آب جا به جا می‌شود.

تنوع حیات دریایی این خلیج که با جنگل‌های بارانی آمازون قابل مقایسه است، آن را به یکی از مناسب‌ترین مناطق آمریکای شمالی برای تماشای پرندگان و نهنگ‌ها تبدیل کرده است.

این مکان بی‌نظیر دارای دیواره‌های سنگی بسیار بلند، ستون‌های ماسه‌سنگی، مسیرهای پیاده‌گردی و چندین ساحل است.

### شهر ویسلر در استان بریتیش کلمبیا

ویسلر شهری توریستی در استان بریتیش کلمبیای کانادا است که در محدوده جنوب اقیانوس آرام و سلسله کوه‌های شمال غربی آمریکای شمالی واقع شده است. ویسلر در ۱۲۵ کیلومتری شمال ونکوور و ۳۶ کیلومتری جنوب پمبرتون قرار داشته و با ۲ ساعت رانندگی از ونکوور می‌توان به پیست اسکی این شهر زیبا رسید.

در فصل زمستان میانگین بارش سالانه برف در کوه‌های ویسلر حدود ۱۲ متر است. بدین جهت ویسلر همواره یک منطقه ورزشی مهم بوده و مورد استقبال طرفداران اسکی آلپاین و اسنوبورد می‌باشد.

به علاوه در فصل تابستان نیز مقصدی عالی برای دوست‌داران ورزش‌هایی همچون گلف و دوچرخه‌سواری کوهستانی به شمار می‌آید.

### جزایر ونکوور در استان بریتیش کلمبیا

جزایر ونکوور در شمال شرقی اقیانوس آرام و بخشی از استان بریتیش کلمبیای کانادا واقع شده است. این جزیره از نظر مساحت بزرگ‌ترین و پرجمعیت‌ترین جزیره در امتداد سواحل غربی قاره آمریکا محسوب می‌شود.

جزایر ونکوور از معتدل‌ترین آب و هوا در کانادا برخوردار است و دمای سواحل حتی در ماه ژانویه بالای ۰ درجه سانتیگراد است. در تابستان دمای گرم‌ترین روزها معمولاً حداکثر بین ۲۸ تا ۳۳ درجه سانتیگراد است.

جزایر ونکوور یکی از نمادهای بی‌نظیر طبیعت کشور کانادا به شمار می‌رود. ماهیگیری، تماشای نهنگ‌ها، پیاده‌روی، غواصی، موج‌سواری و اسکی از جمله فعالیت‌هایی است که می‌توانید در این جزیره زیبا انجام دهید.

### دره اوکاناگان در استان بریتیش کلمبیا

دره اوکاناگان واقع در جنوب بریتیش کلمبیا یکی از گرم‌ترین مناطق در سراسر کانادا است. اوکاناگان شامل شهرهای کلونا، پنتیکتون، ورنون و اوسویو است. 

این منطقه در طول ماه‌های تابستان مکانی عالی برای ورزش‌های آبی مثل قایق‌سواری، شنا و سایر فعالیت‌های فضای باز است.

دریاچه اوکاناگان نه تنها فرصتی عالی برای شنا در دره برای گردشگران فراهم می‌کند، بلکه منظره‌ای تماشایی را برای بازی‌های گلف، کارخانه‌های شراب‌سازی اوکاناگان و استراحتگاه‌های اسکی به گردشگران پیشکش می‌کند.

### پارک ملی بنف در استان آلبرتا

پارک ملی بنف در قلب کوه‌های شکوهمند راکی در استان آلبرتا قرار دارد و یکی از زیباترین مناظر کانادا را به نمایش می‌گذارد. دریاچه‌های فیروزه‌ای رنگ، قله‌های پوشیده از برف و یخچال‌های طبیعی را در این پارک خیره‌کننده می‌توانید تماشا کنید.

دریاچه لوئیز با انعکاس آب‌های سبز کوه‌ها و یخچال‌ها این پارک را مزین کرده است و مکانی تماشایی را برای پیاد‌ه‌روی در این پارک به گردشگران هدیه می دهد.

### پارلمان هیل اتاوا در استان آلبرتا

پارلمان هیل اتاوا بر فراز رودخانه اتاوا در استان انتاریو قرار دارد و ساختمان‌های پارلمان به سبک نئوگوتیک در نیمه آخر قرن نوزدهم مزین شده است. برجسته‌ترین ویژگی این ساختمان، برج صلح است که مجلس عوام و سنا را در دو طرف تقسیم می‌کند.

در جلوی ساختمان‌های پارلمان، شعله صد ساله قرار دارد که در سال ۱۹۶۶ به مناسبت بزرگداشت صدمین سالگرد کنفدراسیون کانادا روشن شد.

در پشت ساختمان‌ها نیز باغ مجسمه‌ها واقع شده‌اند و در پایین ساختمان هیل نیز مسیر پیاده‌روی زیبایی در امتداد رودخانه اتاوا قرار دارد.

### خرس‌های قطبی چرچیل در استان منیتوبا

یکی از منحصر به فردترین جاذبه‌های گردشگری استان مانیتوبا، مهاجرت خرس‌های قطبی است. این موجودات زیبا مسیر خود را از خشکی به یخ‌های خلیج هادسون، در نزدیکی شهر چرچیل در استان مانیتوبای شمالی می‌پیمایند. 

شهر چرچیل به عنوان پایتخت خرس‌های قطبی در جهان شهرت دارد. این منطقه هر پاییز در ماه‌های اکتبر یا نوامبر به روی گردشگران باز می‌شود. 

### کوه‌های راکی در استان‌های بریتیش کلمبیا و آلبرتا

کوه‌های راکی، رشته‌کوه‌های عظیمی هستند که از مرز کانادا تا مرکز نیومکزیکو امتداد دارند. بخش کانادایی این رشته‌کوه‌ها استان‌های بریتیش کلمبیا و آلبرتا را در بر می‌گیرد.

این کوه‌ها در ۵۰ تا ۸۰ میلیون سال پیش در دوره کوه‌زایی لارامید شکل گرفتند. پارک‌های ملی بنف و جاسپر در این منطقه واقع شده‌اند.

### آبشار نیاگارا، پدیده‌ای شگفت‌انگیز در طبیعت انتاریو 

آبشار نیاگارا مجموعه‌ای متشکل از سه آبشار در انتهای جنوبی دره نیاگارا است که در مرز بین استان انتاریو در کانادا و ایالت نیویورک در ایالات متحده آمریکا قرار دارد.

 بزرگ‌ترین آبشار مجموعه آبشار نیاگارا، آبشار نعل اسب است که به آبشار کانادا نیز شهرت دارد و در مرز بین‌المللی دو کشور قرار گرفته است. 

آبشار آمریکایی و آبشار حجاب عروس دو آبشار کوچک‌تر این مجموعه هستند که در داخل ایالات متحده آمریکا واقع شده‌اند. آبشار حجاب عروس از طریق جزیره لونا از آبشار نعل اسبی جدا شده است و هر دو جزیره در نیویورک قرار دارند.

ارتفاع آبشار نعل اسبی حدود ۵۷ متر است، در حالیکه ارتفاع آبشار آمریکایی به دلیل وجود تخته‌سنگ‌های غول‌پیکر در بستر آن بین ۲۱ و ۳۰ متر متغیر است.  

آبشار نیاگارا با به نمایش گذاشتن تنها بخشی از طبیعت زیبای کانادا از پرجاذبه‌ترین مناطق گردشگری این کشور به شمار می‌رود. اوج بازدید از این آبشار در فصل تابستان است.

## جنگل‌های کانادا

طبیعت و جاهای دیدنی کانادا منحصر به مواردی که به آن اشاره شد نمی‌شود. زمانیکه درباره طبیعت کانادا صحبت می‌کنیم، نمی‌توانیم از پوشش جنگلی آن غافل شویم. کانادا بزرگ‌ترین منطقه جنگلی را در آمریکای شمالی و سومین منطقه جنگلی بزرگ را بعد از روسیه و برزیل در جهان دارد. در این قسمت به معرفی ۳ نمونه از جنگل‌های کشور کانادا می‌پردازیم.

### جنگل‌های نیوانگلند – آکادیان

جنگل‌های نیوانگلند – آکادیان جنگل بومی پهن برگ و مخلوط است که در کبک و همچنین استان‌های دریایی شرق کانادا واقع شده است و تا ایالات متحده نیز ادامه می‌یابد. این جنگل بومی دارای آب و هوای مرطوب با تابستان‌های گرم و زمستان‌هایی سرد است. 

از جمله گونه‌های درختی که در جنگل‌های نیوانگلند – آکادیان یافت می‌شود می‌توان به درخت قان (سفید و زرد)، درخت افرا (قندی و قرمز)، درخت بلوط قرمز، دمر انجیلی، نارون قرمز آمریکایی و راش آمریکایی اشاره کرد.

### جنگل‌های شمالی یا بورال

جنگل‌های شمالی یا بورال بزرگ‌ترین منطقه جنگلی در کانادا به شمار می‌رود. این جنگل‌ها در شمال واقع شده‌اند و حدود یک سوم از جنگل‌های شمالی دورافتاده در جهان را در خود جای داده‌اند.

جنگل‎‌های شمالی قسمت‌هایی از کشورهای روسیه، کانادا، ایالات متحده آمریکا، سوئد، فنلاند، نروژ و بخشی از قزاقستان، مغولستان و ایسلند را نیز در بر گرفته است.

این جنگل‌ها به عنوان تایگا نیز شناخته می‌شوند و تقریباً ۶۰ درصد از مساحت کشور کانادا را پوشش می‌دهند. اکثر درختان بومی واقع در جنگل‌های شمالی، مخروطی‌شکل، با برگ‌هایی سوزنی هستند.

از جمله گونه‌های درختان این جنگل می‌توان به صنوبر سیاه، صنوبر سفید، بلسان، کاج اروپایی یا سیاه کاج، کاج lodgepole و کاج جک اشاره کرد.

### منطقه جنگلی ساحلی

منطقه جنگلی ساحلی در ساحل غربی واقع شده است. تقریباً سراسر این منطقه پوشیده از درختان مخروطی از جمله درخت داگلاس، صنوبر سیتکا، شوکران غربی و سرو قرمز غربی است.

## قطار گردشگری غرب به شرق کانادا

اگر به مناظر زیبا و طبیعت وحشی کانادا علاقمند هستید، کوه‌های راکی با جنگل‌های انبوه و قله‌های مرتفع و گونه‌های متنوع حیات وحش از گوزن یالدار گرفته ، تا الک، بزهای وحشی و خرس و عقاب، مقصدی ایده‌آل برایتان خواهد بود. یکی از هیجان‌انگیزترین گزینه‌ها برای گشت و گذار در این منطقه، سفر با قطارهای شیشه‌ای است.

ممکن است این سؤال برایتان پیش بیاید که آیا قطار شیشه‌ای هم وجود دارد؟ در کانادا بله! یک کمپانی در سال‌های اخیر از قطاری به نام Rocky Mountaineer رونمایی کرده است که سقف و دیوارهای آن کاملاً از شیشه است تا مسافران به راحتی بتوانند بیشترین لذت را از طبیعت و مناظر زیبای کانادا ببرند.

این قطار حرکت خود را از تورنتو در شرق کانادا آغاز می‌کند و تا ونکوور در غرب کانادا را طی چند روز می‌پیماید و تجربه‌ای منحصر به فرد و مفرح را به مسافران خود هدیه می‌دهد.

تور قطار گردشگری کانادا هر ساله از ماه آوریل تا اکتبر ادامه دارد. این قطار از دو مسیر کوهستانی معروف به نام‌های First Passage to the West و Journey Through the Clouds عبور می‌کند.

با سفر با این قطار منحصر به فرد می‌توانید به راحتی از مناظر کانادا لذت ببرید. اگر قصد سفر توریستی به کانادا را دارید، توصیه می‌کنیم این تور گردشگری بی‌نظیر را از دست ندهید!

## صنعت گردشگری در کانادا

کانادا صنعت گردشگری داخلی و خارجی بزرگی دارد. زیبایی‌های کشور کانادا به دلیل تنوع جغرافیایی باورنکردنی این کشور، قابل‌ توجه است. صنعت گردشگری کانادا نقش مهمی را در اقتصاد کانادا ایفا می کند.

در سال ۲۰۱۹، صنعت گردشگری رتبه نخست را در بخش صادرات خدمات به دست آورد. صنعت گردشگری کانادا در سال ۲۰۱۹ در مجموع ۳ درصد از کل صادرات را به خود اختصاص داد، ۱۰۴ میلیارد دلار درآمد تولید کرد و مجموعاً ۱.۸ میلیون شغل در کشور کانادا ایجاد کرد.



==CTA==


## سوالات متداول

توریستی ترین شهر کانادا کدام است؟
تورنتو بیست و نهمین شهر پربازدید جهان و در صدر فهرست مقاصد گردشگری کانادا قرار دارد. شهر تورنتو به همراه استان آلبرتا، در سال ۲۰۱۹ در مجله مسافرتی Travel + Leisure در فهرست ۵۰ مکان برتر برای سفر جای گرفتند.
تورنتو همچنین در رتبه‌بندی مجله National Geographic در سال ۲۰۱۸ رتبه ۵ بهترین مقاصد گردشگری دنیا را کسب کرد.

شرایط تور گردشگری کانادا به چه شکل است؟
چنانچه قصد دارید از طریق تورهای مسافرتی به کانادا سفر کنید، می‌توانید از پکیج‌هایی که توسط آژانس‌های مسافرتی ارائه می‌شوند، استفاده کنید.
این تورها با توجه به پکیج شما که شامل هتلی که برای اقامت انتخاب می‌کنید، تعداد نفراتی که با آن‌ها قصد دارید به کانادا سفر کنید، تعداد روزهایی که قصد دارید در کانادا بمانید و شهرهایی که از آن بازدید می‌کنید، متفاوت است. 
لازم به ذکر است برای سفر به کانادا باید ویزای توریستی این کشور که اعتبار آن معمولا ۵ سال است، دریافت کنید.

هزینه تور گردشگری کانادا چقدر است؟
هزینه تور گردشگری با توجه به پکیجی که انتخاب می‌کنید متفاوت است. برای مثال هزینه تور ۵ روزه کانادا برای یک نفر از ۲,۴۹۰ دلار و هزینه تور ۹ روزه برای یک نفر از ۳,۱۹۰ دلار شروع می‌شود که این مبلغ شامل بلیط هواپیما نمی‌شود.

آیا برای بازدید از همه مناطق گردشگری کانادا باید هزینه ورودی پرداخت کرد؟
خیر، برای مثال بازدید از موزه‌های کوچک و باغ وحش‌های های پارک و بازدید از باغ گیاهشناسی تورنتو رایگان است. حتی گالری هنر انتاریو نیز در عصرهای چهارشنبه رایگان است.

زیباترین شهرهای کانادا چه شهرهایی هستند؟
کانادا شهرهای زیبای بسیاری دارد اما اگر به‌دنبال زیباترین شهرهای کانادا هستید، ما شهرهای زیر را به شما پیشنهاد میکنیم:
- شارلوت‌تاون، جزیره پرنس ادوارد
- [[canada-toronto|تورنتو، انتاریو]]
- وایت‌هورس، یوکان
- ونکوور، بریتیش کلمبیا
- [[canada-montreal|مونترال، کبک]]
- بنف، آلبرتا
- کبک‌سیتی، کبک
- [[canada-victoria|ویکتوریا، بریتیش کلمبیا]]
- گتینو، کبک







---

![[country-canada#منوی کانادا|canada]]

