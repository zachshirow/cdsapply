---
title: هزینه های اعزام دانشجو
aliases:
  - هزینه های اعزام دانشجو
tags:
  - note
date: 2024-06-02
draft: false
---

نحوه انعقاد قرارداد اعزام دانشجو بین موسسات مجاز و متقاضی و تعرفه های مربوط و هزینه های اخذ پذیرش و روادید و خدمات انتقال و اسکان در محل تحصیل به شرح زیر محاسبه می شود: 

- اخذ پذیرش  از دانشگاه های مورد تایید تا حداکثر 50 درصد یک ماه مقرری دانشجوی مجرد در کشور محل تحصیل. 
- اخذ روادید حداکثر 20 درصد یک ماه مقرری دانشجوی مجرد در کشور محل تحصیل. 
- ارائه خدمات راهنمایی، انتقال و اسکان اولیه [[client|دانشجو]] در محل تحصیل 30 درصد یک ماه مقرری دانشجوی مجرد. 

بر این اساس در صورتی که پذیرش از یکی از دانشگاه های ممتاز مورد تایید وزارتین علوم یا بهداشت اخذ شود هزینه های اعلام شده در خصوص اخذ پذیرش از دانشگاه های مورد تایید، به میزان 20 درصد قابل افزایش خواهد بود. 

همچنین سایر هزینه هایی که در موارد فوق پیش بینی نشده اعم از بلیط، فرم های روادید و غیره به صورت توافق طرفین خواهد بود. 

50 درصد مبلغ قرارداد در زمان انعقاد و امضای قرارداد و50 درصد مابقی پس ازانجام تعهدات موسسه قابل پرداخت خواهد بود. 

- ارائه اطلاعات کامل، صحیح و مستند  به متقاضی در مورد شرایط ادامه تحصیل در دانشگاه های معتبر خارج از کشور و مورد تایید وزارت علوم و وزارت بهداشت،
- ارائه اطلاعات واقعی و به هنگام به متقاضی در مورد مقررات و ضوابط دانشگاه مورد تقاضا، چگونگی شرایط زندگی از جمله هزینه زندگی، سکونت و سایر اطلاعات و بررسی صحت و تناسب مدارک مورد نیاز ارائه شده متقاضی، برخی از تعهدات و مسوولیت های موسسه می باشد، البته مسوولیت قانونی صحت مدارک مذکور با خود متقاضی است.

موسسه   هیچگونه مسوولیتی در رابطه با ترک تحصیل، اخراج از دانشگاه، پناهندگی و سایر اعمال مجرمانه متقاضی نخواهد داشت، همچنین نماینده موسسه موظف است حداقل به مدت یک سال پس از شروع به تحصیل متقاضی خدمات مشاوره ای راهنمایی را در کشور محل تحصیل به متقاضی ارائه نماید و همچنین، موسسه نیز موظف است در صورت نیاز،  اطلاعات لازم در مورد متقاضی در اختیار مراجع قانونی صلاحیتدار در جمهوری اسلامی ایران قراردهد. 

متقاضی با توجه به مفاد قرارداد منعقده موظف است کلیه مدارک تایید شده تحصیلی مورد نیاز برای اخذ پذیرش از دانشگاه و اخذ روادید تحصیلی را در زمان مقرر به موسسه ارایه کند. مسئولیت هرگونه تاخیر در تحویل مدارک به عهده وی می باشد. 

متقاضی باید دارای گذرنامه معتبر جمهوری اسلامی ایران بوده و به هیچ دلیل ممنوع الخروج از کشور نباشد. همچنین موظف است حق الزحمه موسسه را در زمان های تعیین شده در قرارداد پرداخت کند. عدم پرداخت به موقع حق الزحمه موجب فسخ قرارداد خواهد شد و مسوولیت ناشی از آن به عهده متقاضی است. 

بر اساس این گزارش، متقاضی موظف است در صورت انصراف از تحصیل یا عدم اجرای مفاد قرارداد و تمایل به فسخ قرارداد، موضوع را در اسرع وقت بصورت کتبی به موسسه اعلام کند، در غیر این صورت هرگونه مسوولیت ناشی از آن به عهده متقاضی است. 

در صورتی که موسسه به تعهدات خود بر حسب مورد طبق توافق طرفین عمل کند، قرارداد خاتمه یافته تلقی می شود. البته خاتمه قرارداد رافع انجام تعهدات طرفین نبوده و هیچ مغایرتی با استفاده از ضمانت مالی قرارداد به منظور جبران ضرر و زیان وارده به طرفین نخواهد داشت. 

در صورتی که متقاضی جهت اخذ پذیرش و سایر امور، مدارک غیرواقعی و یا جعلی به موسسه ارائه کند و یا به هر دلیلی نتواند در زمان مقرر از کشور خارج شود موسسه این حق را برای خود محفوظ می دارد که در هر مرحله از اجرای تعهدات خود، قرارداد را به طور یک طرفه و بدون نیاز به هرگونه تشریفاتی فسخ و نسبت به وصول مطالبات خود اقدام کند. 

همچنین، در صورتی که موسسه برای متقاضی پذیرش تحصیلی دریافت کند اما به هر دلیلی که منتسب به موسسه نباشد برای متقاضی ویزای تحصیلی صادر نشود، موسسه می تواند مراتب فسخ قرارداد را به متقاضی اعلام کند و پس از کسر کلیه هزینه های اعمال شده، الباقی مبلغ پرداختی متقاضی را به وی بازگرداند. 

همچنین، در صورتی که متقاضی به هر دلیلی که منتسب به وی باشد از ادامه قرارداد در فاصله یک هفته از زمان قرارداد تا قبل از صدور پذیرش تحصیلی و اخذ روادید منصرف شود باید در اسرع وقت به هر وسیله ممکن مراتب انصراف و فسخ قرارداد را به صورت کتبی به موسسه اعلام کند. در این حالت موسسه حق دارد پس از کسر ده درصد از مبلغ حق الزحمه اخذ پذیرش، باقی مبلغ پرداختی داوطلب را به وی بازگرداند و در صورتی که متقاضی به هر دلیل که منتسب به وی  باشد از ادامه قرارداد در فاصله بیش از یک ماه از زمان امضای قرارداد تا قبل از صدور پذیرش تحصیلی منصرف شود، موظف است در اسرع وقت به هر وسیله ممکن مراتب انصراف و فسخ قرارداد را به صورت کتبی به موسسه اعلام کند که در این حالت موسسه حق دارد پس از کسر تمام مبلغ حق الزحمه، باقیمانده مبلغ پرداختی متقاضی را به وی بازگرداند. 

اگر موسسه در هر زمان و هر مرحله از اجرای تعهداتش بدون عذر موجه و قانونی نسبت به انجام آن قصور و تخلف کند، متقاضی حق دارد قرارداد را به طور یک جانبه و بدون نیاز به هرگونه تشریفاتی فسخ و علاوه بر دریافت کامل مبالغ پرداختی به موسسه،  نسبت به وصول زیان و ضرر مادی و معنوی وارده بر حسب مورد از محل تضمین های پیش بینی شده در قرارداد اقدام کند. 

در مواردی که به علت بروز حوادث غیرقابل پیش بینی و غیرقابل انتساب به موسسه، جلوگیری و یا رفع آن از عهده موسسه خارج است و انجام، تمام و یا بخشی از تعهدات موضوع قرارداد غیرممکن شود، موسسه مکلف است مراتب را در اسرع وقت با ارائه اسناد و مدارک به اطلاع متقاضی رسانده و درخواست تمدید مدت قرارداد را ارایه کند، در مدت وجود اضطرار متوقف شده،  هیچ یک از طرفین حق ادعای خسارت از طرف دیگر را نخواهد داشت. بر این اساس، طرفین کوشش می کنند کلیه اختلافات حاصل از اجرا یا تفسیر قرارداد را به صورت مذاکره حل و فصل کنند، در غیر این صورت موضوع از طریق مراجعه به اداره کل بورس و امور دانشجویان خارج به عنوان داور حل و فصل و حکم آن ملاک عمل و مورد قبول طرفین خواهد بود. در صورتی که موضوع توسط کارگروه نظارت منتهی به حل و فصل نشود طرفین جهت ادامه پیگیری می توانند به مراجع صالح قضایی مراجعه کنند.

- [جدیدترین لیست تعرفه های مصوب وزارت علوم](http://cds.org.ir/Content/cds.org.ir/Page/81/ContentImage/%d8%aa%d8%b9%d8%b1%d9%81%d9%87%20%d8%ac%d8%af%db%8c%d8%af.pdf)
- [[cds-contract-form]]


