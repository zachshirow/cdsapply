---
title: آب و هوای کانادا
aliases:
  - آب و هوای کانادا
tags:
  - note
date: 2024-07-24
draft: false
direction: auto
---

به طور کلی آب و هوای کانادا در زمستان بسیار سرد است و دمای هوای این فصل در بسیاری از مناطق به زیر صفر درجه نیز می‌رسد. با این وجود، در طول تابستان‌های کانادا، در شهرهای مختلف خصوصاً در بریتیش کلمبیا هوا گرم و معتدل است.

> TOC

کانادا یکی از پهناورترین کشورهای دنیاست. برای سفر از شرق به غرب کانادا باید مسافت حدود پنج هزار کیلومتر را طی کنید که با هواپیما در حدود ۵ ساعت پرواز خواهید کرد.

این کشور با مساحت بزرگ و قرار گرفتن در آخر دنیا! اقلیم متنوع و گاهی پیچیده دارد. اما ممکن است سؤال کنید، چرا پیچیده؟ به طور مثال، ممکن است برای شما جالب باشد که بدانید بین حداقل و حداکثر دما در کانادا، حدود ۱۰۰ درجه اختلاف دمایی دیده می‌شود.

## آب و هوای شهرهای مختلف کانادا در طول سال

شما هم در فکر مهاجرت به کانادا هستید؟ پس در این صورت شما نیز مانند بسیاری از متقاضیان مهاجرت به کانادا در جستجوی بهترین شهر کانادا از نظر آب و هوایی هستید. ما در این مقاله قرار است به همه سؤالات شما در مورد آب و هوای کانادا پاسخ دهیم. پس با ما همراه باشید.

### آب و هوای اتاوا کانادا

اتاوا ۴ فصل متمایز دارد. آب و هوای این شهر قاره‌ای و دارای زمستان‌های بسیار سرد و تابستان‌های گرم است. دمای هوای اتاوا در طول سال بین ۱۴- درجه سانتیگراد و ۲۶ درجه سانتیگراد متغیر است.

فصل گرما در اتاوا به مدت ۳.۹ ماه، از ۲۱ می تا ۱۸ سپتامبر ادامه دارد. میانگین دمای روزانه در این دوره زمانی بالای ۲۰ درجه سانتیگراد است.

گرم‌ترین ماه سال در اتاوا جولای است که میانگین حداکثر دمای آن ۲۶ درجه سانتیگراد و میانگین حداقل دمای آن ۱۵ درجه سانتیگراد است.

در سردترین روزهای سال، دمای هوای اتاوا می‌تواند تا ۲۵- درجه سانتیگراد یا حتی کمتر نیز کاهش یابد.

###  آب و هوای ونکوور کانادا

آب و هوای ونکوور معتدل و اقیانوسی است. فقدان هوای سرد قطبی به دلیل احاطه شدن شهر با کوه‌های راکی و نزدیکی ونکوور به سواحل اقیانوس اطلس، این شهر را به گرم‌ترین کلان‌شهر کانادا در زمستان تبدیل کرده است.

زمستان‌های ونکوور معتدل و بارانی و تابستان های آن خنک و آفتابی است. میانگین دمای هوای ونکوور ۱۱ درجه سانتیگراد در داون‌تاون و ۱۰.۴ درجه سانتیگراد در فرودگاه بین‌المللی ونکوور در ریچموند است.

###  آب و هوای تورنتو کانادا

آب و هوای تورنتو نیمه‌قاره‌ای است. تابستان‌های تورنتو گرم و مرطوب و زمستان‌های آن سرد است.

تورنتو در امتداد سواحل دریاچه انتاریو قرار گرفته است که این موقعیت مکانی، تابستان‌های خنک‌تر و زمستان‌های نسبتاً گرم‌تری را برای تورنتو به ارمغان آورده است. این دریاچه در واقع منبع رطوبت تورنتو در فصل تابستان به شمار می‌رود.

میانگین سالانه دمای هوا در تورنتو ۸.۷ درجه سانتیگراد و میانگین بارش سالانه نیز ۸۴۵ میلیمتر است.

### آب و هوای مونترال کانادا

مونترال دارای آب و هوای مرطوب قاره‌ای است. تابستان‌های مونترال با وجود اینکه چندان طولانی نمی‌شوند، اما معمولاً گرم و مرطوب هستند. میانگین دمای تابستان در ماه جولای در مونترال ۲۶ تا ۲۷ درجه سانتیگراد است.

از سوی دیگر زمستان‌های مونترال معمولاً طولانی است. دوره زمستانی در شهر مونترال معمولاً از اواسط نوامبر شروع می‌شود و در ماه مارس و گاهی آوریل به پایان می‌رسد.

### آب و هوای کلگری کانادا

آب و هوای کلگری قاره‌ای است. زمستان‌های کلگری سرد و تابستان‌های آن معتدل و دلپذیر و گرم است.

در سردترین روزهای سال دمای هوا در کلگری به ۳۰- درجه سانتیگراد و کمتر نیز کاهش می‌یابد. در گرم‌ترین روزهای سال نیز دمای هوا ممکن است به ۳۰ درجه سانتیگراد یا بیشتر افزایش یابد.

### آب و هوای کبک کانادا

آب و هوای شهر کبک قاره‌ای و دارای زمستان‌های بسیار سرد و تابستان‌های گرم است.

در سردترین روزهای سال، دمای هوای کبک ممکن است تا ۳۰- درجه سانتیگراد یا حتی کمتر کاهش یابد. در گرم‌ترین روزهای سال نیز دمای هوا به ۳۰ تا ۳۲ درجه سانتیگراد می‌رسد.

میانگین سردترین ماه در کبک که ماه ژانویه است، ۱۲.۸- درجه سانتیگراد و میانگین گرم‌ترین ماه، یعنی ژوئن، ۱۹.۳ درجه سانتیگراد است.

## آب و هوای استان‌های مختلف کانادا

آب و هوای کانادا در طول سال در استان‌های مختلف متفاوت است. در این قسمت به شرح آب و هوای استان‌های مهم کانادا می‌پردازیم.

### آب و هوای استان آلبرتا کانادا

آب و هوای آلبرتا قاره‌ای است و تابش آفتاب در این استان نسبت به سایر استان‌های کانادا بیشتر است. 

زمستان‌های آلبرتا خشک و آفتابی و سرد است. گرچه در جنوب استان، زمانیکه بادهای شینوک شروع به وزیدن می‌کنند ممکن است دما را تا ۲۲ درجه سانتیگراد در یک ساعت یا کمتر افزایش دهند.

 بادهای شینوک زمانی شروع به وزیدن می‌کنند که هوای خشک و گرم اقیانوس آرام از دامنه‌های شرقی کوه‌های راکی فرود می‌آیند.

 تابستان‌های آلبرتا نسبتاً گرم و مرطوب و همراه با طوفان‌های تگرگی مخرب و گردباد است.

### آب و هوای استان بریتیش کلمبیا کانادا

بریتیش کلمبیا از استان‌های پهناور کانادا است و آب و هوای آن از منطقه‌ای به منطقه‌ دیگر متفاوت است. برای مثال مرطوب‌ترین و در عین‌ حال خشک‌ترین آب و هوای کانادا در مناطق مختلف بریتیش کلمبیا مشاهده می‌شود. آب و هوای استان بریتیش کلمبیا تحت تأثیر اقیانوس آرام و رشته کوه‌های راکی است.

**آب و هوای مناطق ساحلی بریتیش کلمبیا**

مناطقی که در امتداد ساحل جنوبی واقع شده‌اند، در تمام طول سال آب و هوای معتدلی دارند. تابستان‌ها در سواحل، گرم است و دمای هوا در طول روز به حدود ۲۰ درجه سانتیگراد می‌رسد. 

مناطق ساحلی بریتیش کلمبیا معتدل‌ترین زمستان‌ها را در سراسر کانادا دارند و دما به ندرت در این مناطق به زیر صفر درجه می‌رسد.

**آب و هوای مناطق داخلی بریتیش کلمبیا**

مناطق داخلی و مرکزی استان، تابستان‌های گرم‌تری دارند و دما در ماه جولای اغلب به ۳۰ درجه سانتیگراد یا بیشتر می‌رسد. زمستان‌های این منطقه سردتر و برفی‌تر از مناطق ساحلی هستند.

**آب و هوای مناطق شمالی بریتیش کلمبیا**

در شمال بریتیش کلمبیا، زمستان‌ها طولانی و سرد و برفی و تابستان‌ها کوتاه است. در امتداد سواحل شمالی، در فصول بهار، تابستان و پاییز باران زیادی می‌بارد و زمستان‌های این نواحی نیز سرد است.

### آب و هوای ساسکاچوان

[استان ساسکاچوان](https://www.visamondial.com/%DA%A9%D8%A7%D9%86%D8%A7%D8%AF%D8%A7/%D8%B3%D8%A7%D8%B3%DA%A9%D8%A7%DA%86%D9%88%D8%A7%D9%86/) دارای آب و هوای قاره‌ای است. بارش در این استان نسبتاً کم و بیشتر در ماه‌های تابستان اتفاق می‌افتد. استان ساسکاچوان همچنین آفتاب قابل‌ توجهی دارد.

آب و هوای ساسکاچوان کانادا در زمستان در مناطق جنوبی، مرکزی و شمالی استان بسیار متفاوت است. دمای هوا در ساسکاچوان ممکن است از ۴۰- درجه در زمستان‌های مناطق شمالی تا ۳۵+ درجه در تابستان‌های مناطق جنوبی متغیر باشد.

### آب و هوای مناطق آتلانتیک

منطقه آتلانتیک کانادا شامل ۴ استان از جمله نیوفاندلند و لابرادور، نیوبرانزویک، نوا اسکوشیا و جزیره پرنس‌ ادوارد است.

میانگین دمای منطقه آتلانتیک در زمستان از ۸- تا ۲- درجه و در تابستان نیز بین ۱۳ تا ۱۵.۵ درجه سانتیگراد متغیر است. میانگین بارندگی در این منطقه، سالیانه بین ۸۰۰ تا ۱,۵۰۰ میلیمتر است.

#### آب و هوای نیوبرانزویک

آب و هوای نیوبرانزویک قاره‌ای است. زمستان‌های این استان یخبندان و برفی و تابستان‌های آن گرم و دلپذیر است.

نیوبرانزویک از استان‌های دریایی به شمار می‌رود و از دو طرف مشرف به دریا است. این استان از سمت شرق رو به خلیج سنت لارنس و از جنوب رو به خلیج فاندی قرار دارد.

زمستان‌های نیوبرانزویک به دلیل ورود توده‌های هوا از مناطق داخلی و جریان‌ متداول هوای سرد دریا، بسیار سرد است.

در طول دوره‌های سرما، دمای هوا می‌تواند به ۳۰- درجه سانتیگراد یا حتی کمتر نیز کاهش یابد. در تابستان، تعداد روزهای گرم با دمای ۳۰ تا ۳۲ درجه سانتیگراد ممکن است بسیار نادر باشد.

#### آب و هوای نوا اسکوشیا

آب و هوای نوا اسکوشیا کمی قاره‌ای و دارای زمستان‌های بسیار سرد و برفی و تابستان‌هایی دلپذیر و گرم و بارانی است.

در روزهای سردتر زمستان، دمای هوا حتی در سواحل تا ۱۵- درجه سانتیگراد کاهش می‌یابد و در زمستان‌های سردتر می‌تواند به مقادیر کمتر نیز برسد.

نوا اسکوشیا مدام در معرض توده‌های هوا قرار دارد که آب و هوا را ناپایدار، بادی و بارانی و در زمستان نیز برفی می‌کند.

علاوه بر این به دلیل نفوذ هوای مرطوبی که از جنوب می‌آید، هوا در امتداد سواحل به ویژه در سواحل جنوبی، مه‌آلود است.

#### آب و هوای جزیره پرنس ادوارد

آب و هوای جزیره پرنس ادوارد دریایی معتدل است و به شدت تحت‌ تأثیر آب‌های گرم خلیج سنت لارنس قرار دارد.

هر ساله در این استان حدود ۸۹۰ میلیمتر باران و ۲۹۰ سانتیمتر برف می‌بارد. میانگین دما در ماه ژانویه ۷- درجه سانتیگراد و در ماه ژوئن ۱۹ درجه سانتیگراد است.

میانگین کل برف سالانه در جزیره پرنس ادوارد ۲۹۰ سانتیمتر است. دمای هوا در زمستان بین ۳- تا ۱۱- درجه سانتیگراد است، اما بادهای سرد موجب می‌شود دمای هوا تا ۲۵- درجه سانتیگراد نیز سرد احساس شود.

## آب و هوای شمال کانادا

کانادای شمالی شامل سه سرزمین از جمله یوکان، مناطق شمال‌غربی و نوناووت می‌شود. هر سه‌ این مناطق زمستان‌های بسیار سرد و تابستان‌هایی معتدل دارند. آب و هوای بیشتر مناطق شمالی کانادا نیمه‌ قطبی یا قطبی است. در بیش از نیمی از سال، مناطق شمالی کانادا پوشیده از برف و یخ است.

### آب و هوای شمال کانادا در زمستان

در طول سردترین سه ماهه‌ سال، دمای ماهیانه از ۲۹- درجه سانتیگراد در بخش‌های جنوبی تا ۳۴- درجه سانتیگراد در بخش‌های شمالی متغیر است. گرچه دمای هوا در این مناطق ممکن است تا ۴۸- درجه سانتیگراد نیز کاهش یابد.

### آب و هوای شمال کانادا در تابستان

در طول تابستان‌های کوتاه، بیشتر مناطق شمالی کانادا عاری از برف هستند، به جز ناحیه قطب شمال که در تمام طول سال پوشیده از برف و یخ باقی می‌ماند. در ماه‌های تابستان میانگین دما کمتر از ۷ درجه سانتیگراد و گاهی ممکن است از ۱۸ درجه سانتیگراد نیز تجاوز کند.

## گرم ترین شهرهای کانادا

گرم‌ترین شهرهای کانادا **ویکتوریا** و **ابوتسفورد** هستند. در این قسمت به معرفی این دو شهر پرداخته و به سایر شهرهای گرم کانادا و میانگین سالانه حداکثر دمای روزانه در این شهرها اشاره می‌کنیم.

### آب و هوای ویکتوریا

ویکتوریا که در جنوب جزیره ونکوور واقع شده است، دارای آب و هوای معتدل و شبه‌مدیترانه‌ای است. ویکتوریا به عنوان معتدل‌ترین شهر کانادا شناخته می‌شود.

تابستان‌های ویکتوریا خشک است و رطوبت نسبتاً پایینی دارد. دمای هوای تابستان‌های ویکتوریا به ندرت از ۳۰ درجه سانتیگراد بالاتر و از ۲۰ درجه سانتیگراد پایین‌تر می‌آید.

نسیم‌های دریایی از گرم شدن بیش از حد روزهای تابستان در این منطقه جلوگیری می‌کنند، اما عصرهای تابستان‌های ویکتوریا معمولاً خنک است. زمستان‌های ویکتوریا معتدل است و به ندرت برف می بارد.

### آب و هوای ابوتسفورد

آب و هوای ابوتسفورد اقیانوسی است و بارش تابستانی آن به اندازه‌ای است که به عنوان هوای مدیترانه‌ای طبقه‌بندی نمی‌شود. 

تابستان‌های ابوتسفورد معمولاً گرم و نسبت به سایر فصل‌های سال خشک‌تر است.

زمستان‌های ابوتسفورد بارانی و بسیار معتدل است. بارش برف در ابوتسفورد ممکن است سنگین شود اما هرگز طولانی نمی‌بارد. بیشترین میزان بارش نیز به صورت متوسط در ماه‌های دسامبر و ژانویه اتفاق می‌افتد.

==**میانگین سالانه حداکثر دمای روزانه گرم‌ترین شهرهای کانادا:**==

## بارانی‌ ترین شهرهای کانادا

شهر ابوتسفورد واقع در بریتیش کلمبیا با میانگین بارش سالیانه حدود ۱,۵۳۸ میلیمتر در رتبه نخست بیشترین میزان بارش قرار دارد. اما این شهر در بین سه شهری که بیشترین بارش سالیانه را دارند قرار ندارد.

سنت‌ جانز نیوفاندلند، سگونی و شربروک هستند که بیشترین بارش سالیانه را در بین شهرهای کانادا دارند. شهر ابوتسفورد به لحاظ بسامد بارش باران رتبه نخست را دارد اما مرکز شهر Lower Fraser Valley به طور میانگین ۱۷۴ روز در سال بارانی است. این بدین معناست که این شهر کانادا در نیمی از سال بارانی است.

در ادامه فهرستی از شهرهای کانادا با بیشترین میزان بارش باران و برف و تعداد روزهای بارانی سال آورده شده است.

==**شهرهای کانادا که میزان بارش برف و باران بیشتری دارند:**==

## آب و هوای کانادا در ۴ فصل مختلف

اگر تصمیم شما برای زندگی در کانادا جدی است، تقریباً باید برای همیشه با هوای گرم خداحافظی کنید. بدن خود را به هوای سرد، باران، برف، مه، و باد عادت دهید.  

البته نترسید! همیشه و در کل فصول قرار نیست زیر باد و باران و برف زندگی کنید. کانادا چهار فصل متمایز دارد. در این قسمت از مقاله می‌خواهیم شما را با آب و هوای کانادا در ۴ فصل سال آشنا کنیم.

### بهار کانادا

بهار در سواحل غربی کانادا زودتر فرا می‌رسد. دمای هوا و تعداد روزهای بارانی در بهار کانادا بسیار شبیه پاییز است. در این زمان از سال هوا شروع به گرم شدن می‌کند، اما عصرها معمولاً سرد است. اولین گل‌ها در ماه مارس شروع به روییدن می‌کنند و خیلی سریع سراسر کشور را در بر می‌گیرند.

بهار در شهرهای ونکوور و ویکتوریا بسیار زیبا و گرم‌تر از سایر شهرهای کانادا است. در بهارهای کانادا با روزهای بارانی، باد و نوسانات دما مواجه هستیم. هوای گرم پایدار در اواخر ماه می فرا می‌رسد.

> بهار، فصل شکوفایی درختان گیلاس کانادا است.

فصل بهار کانادا خصوصاً در شهر ونکوور، به شکوفه‌های گیلاس زیبا و چشم نواز خود شهرت دارد. رویش شکوفه‌های گیلاس از گونه‌های مختلف در فصل بهار جلوه‌ای بی نظیر را به شهرهای کانادا هدیه می‌دهد. اوج شکوفایی درختان گیلاس معمولاً بین اواخر آوریل و اوایل می اتفاق می‌افتد.

### تابستان کانادا

تابستان‌های کانادا در نیمه دوم ماه ژوئن، یا حتی اوایل جولای فرا می‌رسند. میانگین دمای تابستان‌های کانادا ۲۰ درجه سانتیگراد است، اما در برخی مناطق به دلیل رطوبت هوا ممکن است گرمای هوا تا ۳۰ یا حتی ۳۵ درجه سانتیگراد نیز احساس شود.

گرم‌ترین استان کانادا در تابستان، بریتیش کلمبیا است که دمای هوای آن به ۳۵ درجه سانتیگراد نیز می‌رسد.

### پاییز کانادا

فصل پاییز در کانادا به سرعت فرا می‌رسد. هوای پاییز در کانادا ناپایدار است. پاییزهای کانادا بارانی است و می‌توانید در ماه نوامبر شاهد اولین بارش‌های برف نیز باشید.

دما در طول روز ممکن است به سرعت از روزی به روز دیگر تغییر کند، اما به طور متوسط حدود ۲۰ درجه سانتیگراد در ماه سپتامبر تا ۵ درجه سانتیگراد در ماه نوامبر است.

در اوایل صبح ممکن است نیاز به پوشیدن لباس‌های گرم داشته باشید، اما کمی که گذشت هوا گرم‌تر می‌شود. توصیه می‌کنیم در ماه‌های نوامبر چتر خود را فراموش نکنید!

### زمستان‌ کانادا

زمستان‌ها در اکثر مناطق کانادا به استثنای سواحل بریتیش کلمبیا که زمستان‌های نسبتاً معتدلی دارد، تا اواسط ماه مارس سرد است.

زمستان‌ها در نزدیکی کوه‌ها ممکن است طولانی باشند. هرچه ارتفاع منطقه بیشتر باشد، مثل Banff و Canmore، باید انتظار بارش برف بیشتری را نیز داشته باشید.

دمای هوای کانادا در زمستان از شهری به شهر دیگر متفاوت است. شهرهای شرقی کانادا از جمله تورنتو و مونترال، زمستان‌های بلندتر و سردتری دارند و دمای هوا از ماه دسامبر تا پایان ماه فوریه، زیر صفر درجه سانتی‌گراد است.

در این شهرها در ابتدای سال، حداقل یک یا دو بار برف به ارتفاع ۲۰ سانتیمتر یا بیشتر، می‌بارد. در ادامه نگاهی اجمالی به میانگین دما در ماه ژانویه در برخی از شهرهای کانادا خواهیم داشت.

- **دمای هوای ونکوور در زمستان:**  
    حداکثر ۶ درجه سانتیگراد؛ حداقل ۲ درجه سانتیگراد
- **دمای هوای کلگری در زمستان:**  
    حداکثر ۲- درجه سانتیگراد؛ حداقل ۱۳- درجه سانتیگراد
- **دمای هوای تورنتو در زمستان:**  
    حداکثر ۰ درجه سانتیگراد؛ حداقل ۷- درجه سانتیگراد
- **دمای هوای مونترال در زمستان:**  
    حداکثر ۴- درجه سانتیگراد؛ حداقل ۱۱- درجه سانتیگراد
- **دمای هوای اتاوا در زمستان:**  
    حداکثر ۵- درجه سانتیگراد؛ حداقل ۱۴- درجه سانتیگراد

## کانادا چگونه خود را برای زمستان آماده می‌کند؟

در بسیاری از کشورها، به محض ریزش برف یا باران، همه شهر به هم می‌ریزد. تاکسی‌ها مسافر سوار نمی‌کنند، خیابان‌ها پوشیده از برف و یخ می‌شوند و عبور و مرور ماشین‌ها و افراد پیاده را با مشکل مواجه می‌شود.

این بی نظمی‌ها در کانادا جایی ندارند. آیا در کانادا به محض ریزش برف همه آماده هستند؟ خیر. در کانادا چند روز قبل از ریزش برف همه سیستم آماده است.

### کانادا در زمستان برنامه دارد و منظم است

بر اساس برنامه‌ریزی‌های شهری، وقتی برف شروع به باریدن می‌کند، ماشین‌های نمک‌پاش، بزرگراه‌ها و خیابان‌های اصلی را با دستگاه‌های خودکار نمک‌پاشی کرده و وقتی که ارتفاع برف به دو سانتیمتر رسید شروع به برف‌روبی از سطح بزرگراه‌ها می‌کنند.

در صورتی که در کانادا پیش‌بینی شود طوفانی برفی در راه است، مسئولان امور حمل و نقل و شهرداری این اختیار را دارند که مدت تقریبی ۷۲ ساعت را به عنوان وضعیت فوق‌العاده اعلام کنند که در آن مدت خودروهای عادی اجازه پارک کردن در مسیرهای تعیین‌شده را ندارند.

تمامی این اقدامات باعث می‌شوند ادارات و مدارس کانادا حتی در سردترین روزهای سال به فعالیت خود ادامه دهند.

## پیش‌بینی هوای زمستان در مناطق مختلف کانادا ۲۰۲۴

در زمستان امسال انتظار می‌رود میانگین دمای هوا در مرکز و شرق کانادا حدوداً بالاتر از حد نرمال باشد، درحالیکه میانگین درجه حرارت در غرب کانادا کمتر از حد نرمال خواهد بود. در ادامه به پیش‌بینی هوای زمستان به تفکیک استان‌های مختلف کانادا می‌پردازیم.

### بریتیش کلمبیا

در زمستان امسال در ارتفاعات بریتیش کلمبیا برف فراوانی خواهد بارید. ارتفاعات پایین‌تر از جمله ونکوور و سرزمین اصلی، ویکتوریا و دره اوکاناگان نیز با بارش برف قابل‌ توجهی روبرو خواهند شد. 

علاوه بر این برای ماه‌های ژانویه و فوریه تا احتمالاً ماه مارس، دمایی سردتر از حد معمول پیش‌بینی می‌شود.

### **آلبرتا**

برای سراسر استان آلبرتا به ویژه در ماه‌های ژانویه و فوریه، زمستان سردی پیش‌بینی می‌شود. درحالیکه انتظار می‌رود برای چند دوره زمانی هوا ملایم‌تر شود، اما برای دوره‌های طولانی‌ مدت سرمای شدیدی پیش‌بینی شده است. برای مناطق جنوبی استان از جمله کلگری زمستان برفی پیش‌بینی می‌شود. در سایر نقاط مانند ادمونتون نیز بارش برف تقریباً نرمال خواهد بود.

زمستانی با نوسانات زیاد برای آلبرتا پیش‌بینی می‌شود که همراه با دوره‌هایی از آب و هوای معتدل و دوره‌هایی با آب و هوای زمستانی سخت است.

بخش‌هایی از ماه دسامبر، به ویژه در طول تعطیلات، آب و هوای زمستانی ثابت‌تری خواهد داشت. با این حال از اواسط ژانویه تا فوریه انتظار کاهش هوای سرد را داریم.

### ساسکاچوان و منیتوبا

برای بخش‌های جنوب‌ غربی ساسکاچوان، زمستان برفی پیش‌بینی می‌شود، اما بارش برف در سایر مناطق از جمله ساسکاتون، رجاینا و وینیپگ در استان مانیتوبا نرمال خواهد بود.

### کبک

زمستان‌های متلاطم و طوفانی کبک، در چند دوره زمانی، توسط دوره‌های طولانی‌ مدتی که دمای هوا نسبتاً ملایم است و احتمال گرم شدن طولانی‌ مدت را در مناطق جنوبی از جمله مونترال و گاتینو بالا می‌برد، از بین می‌رود.

یکی از مسیرهای طوفانی فعال هنوز هم می‌تواند منجر به بارش برف فراوان در بخش‌های زیادی از منطقه شود. اما بسیاری از مسیرهای طوفانی ترکیبی از برف، یخ و باران را در سراسر مناطق جنوبی موجب خواهد شد.

پیش از فرا رسیدن زمستان به معنای واقعی، بخش‌هایی از ماه دسامبر، به ویژه در طول تعطیلات، آب و هوای زمستانی ثابت‌تری خواهند داشت. با این حال از اواسط ژانویه تا فوریه انتظار کاهش هوای سرد را خواهیم داشت.

### استان‌های دریایی

در زمستان امسال هوای ملایمی برای سراسر استان‌های دریایی پیش‌بینی می‌شود. در حالیکه در دوره‌هایی شاهد هوای معمول زمستان خواهیم بود، انتظار می‌رود هوای سرد در این استان‌ها مدام و شدید نباشد.

همچنین هوای طوفانی کمتری را نسبت به گذشته در استان‌های دریایی مشاهده خواهیم کرد.

با این حال بسیاری از طوفان‌ها منجر به ایجاد ترکیبی از برف، یخ و باران می‌شود که در بخش‌هایی از منطقه به ویژه در نزدیکی خلیج فاندی و قسمت‌های جنوبی نیوفاندلند منجر به بارش کمتر از حد معمول برف خواهد شد.

### یوکان، مناطق شمال‌غربی و نوناووت

نشانه‌های زودهنگام حاکی از آن است که انسداد، بار دیگر نقش مهمی در آب و هوای زمستانی سراسر نیمکره شمالی ایفا خواهد کرد. این حوادث «مسدودکننده» تا حدودی به دلیل کاهش یخ دریا و سایر عوامل مرتبط با تغییرات آب و هوایی، بیش از پیش رخ می دهند.

سردترین دما در زمستان امسال، در سراسر یوکان و مناطق شمال‌ غربی احساس خواهد شد. نوناووت بسته به قدرت حوادث مسدود کننده در نزدیکی گرینلند، احتمالاً با نوسانات زیادی مواجه خواهد شد.

## سوالات متداول

آب و هوای ونکوور بهتر است یا تورنتو؟
ونکوور نسبت به تورنتو آب و هوای معتدل‌تری دارد. آب و هوای ونکوور به دلیل بارندگی زیاد در اغلب مواقع ابری است. بارش برف در ونکوور به ندرت و نهایتاٌ ۱ یا ۲ بار در سال اتفاق می‌افتد. در حالیکه هر سال به صورت میانگین در تورنتو ۵۰ اینچ برف می‌بارد.
اگر فردی هستید که از زمستان و برف‌های طولانی لذت می‌برید تورنتو می‌تواند گزینه بهتری برایتان باشد. اما اگر آب و هوای معتدل را ترجیح می‌دهید، ونکوور انتخاب مناسب‌تری برایتان خواهد بود.

آب و هوای کدام شهرهای کانادا برای زندگی مساعد است؟
به طور کلی می‌توان گفت معتدل‌ترین شهر کانادا، ویکتوریا است. علاوه بر اینکه تعداد روزهایی با دمای دلپذیر در ویکتوریا نسبت به سایر شهرهای کانادا بیشتر است، شب‌های ویکتوریا نیز نسبت به سایر شهرها گرم‌تر و دلپذیرتر است.
ونکوور از نیز از بهترین مناطق کانادا برای زندگی از نظر شرایط اقلیمی محسوب می‌شود. حتی وجود چندین روز گرم در اواسط زمستان در ونکوور غیرعادی نیست.

بهترین فصل از نظر آب و هوا در کانادا کدام است؟
فصل پاییز، از ماه سپتامبر تا نوامبر بهترین فصل از نظر آب و هوا در کانادا است. هوا خنک است و برگ‌های رنگارنگ پاییزی جلوه شگفت‌انگیزی را به طبیعت کانادا می‌بخشد.
تابستان نیز متداول‌ترین زمان برای بازدید از کانادا در ماه‌های ژانویه و آگوست است. بخش‌های شمالی کانادا مانند استان نیوفاندلند و لابرادور در تابستان خنک هستند و جز مقاصد پرطرفدار برای گردشگری به شمار می‌روند.

آیا در تورنتو برف می‌بارد؟
بله، اولین برف زمستانی تورنتو معمولاً در ماه نوامبر شروع به باریدن می‌کند، اما می‌تواند تا اوایل اکتبر نیز ظاهر شود. آخرین بارش برف نیز معمولا در ماه مارس یا آوریل اتفاق می‌افتد، گرچه در برخی از سال‌ها شاهد باش دیرهنگام برف در ماه می هم بوده‌ایم. 
تورنتو معمولاً هر سال از ماه ژوئن تا سپتامبر عاری از برف است.

تابستان‌های تورنتو چقدر طول می‌کشد؟
ماه‌های تابستان در تورنتو از ماه ژوئن تا سپتامبر به طول می‌انجامد. تابستان‌های تورنتو گرم و مرطوب است و چند روز آن نیز ممکن است مه آلود باشد.


آیا در شهر ونکوور برف می‌بارد؟
پاسخ این سوال مثبت است، اما یادتان باشد که ونکوور کم‌ترین میزان بارش برف را در میان شهرهای کانادا دارد.
اولین برف زمستانی ونکوور معمولاً در ماه دسامبر اتفاق می‌افتد، اما ممکن است در اوایل نوامبر یا حتی اکتبر نیز ظاهر شود. تنها حدود ۹ روز در سال عمق برف ممکن است به ۱ سانتیمتر برسد.
آخرین بارش برف نیز معمولاً در فوریه یا مارس اتفاق می‌افتد، اگرچه در برخی سال‌ها برف دیررس در ماه آوریل شروع به باریدن می‌کند. ونکوور معمولاً از ماه می تا سپتامبر عاری از برف است.

آیا بارش برف در مونترال زیاد است؟
بارش برف در فصل زمستان مونترال زیاد است. بارش برف عمدتاً بین اوایل دسامبر و اوایل مارس اتفاق می‌افتد، گرچه بیشترین میزان برف در ماه های‌ ژانویه و فوریه می‌بارد. میانگین سالانه بارش برف در مونترال ۲۰۹ سانتیمتر است.

میزان بارش برف در کلگری چگونه است؟
در اکثر روزهای برفی کلگری، عمق برف کمتر از ۵ سانتیمتر است. به طور متوسط تنها ۷ روز در سال عمق برف در این شهر حداقل به ۵ سانتیمتر می‌رسد.
معمولاً یک یا دو بار در سال در شهر کلگری شاهد بارش برف‌های سنگین با عمق بیش از ۱۰ سانتیمتر هستیم.

آیا بارش برف در اتاوا زیاد است؟
در اکثر روزهای برفی اتاوا کمتر از ۵ سانتیمتر برفی روی زمین می‌نشیند. به طور متوسط برای ۱۲ روز در سال، عمق برف حداقل ۵ سانتیمتر است.
در صورت بارش سنگین برف که معمولاً تنها ۳ یا ۴ با در طول سال اتفاق می‌افتد عمق برف به ۱۰ سانتیمتر می‌رسد.

تابستان در کلگری چقدر طول می‌کشد؟
فصل گرما در شهر کلگری به مدت ۳.۳ ماه، از ۶ ژوئن تا ۱۴ سپتامبر با میانگین دمای روزانه بالای ۱۹ درجه سانتیگراد به طول می‌انجامد.
گرم‌ترین ماه سال جولای است که میانگین بالاترین دمای آن ۲۴ درجه سانتیگراد و میانگین کمترین دمای آن نیز ۱۲ درجه سانتیگراد است.

برفی‌ ترین شهر کانادا کدام است؟
شهر وودی پوینت در استان نیوفاندلند برفی‌ترین شهر کانادا است.

---

![[country-canada#منوی کانادا|canada]]

