---
title: تحصیل فوق لیسانس در کانادا
aliases:
  - تحصیل فوق لیسانس در کانادا
tags:
  - note
date: 2024-07-17
draft: false
direction: auto
---

راهنمای کامل اپلای، پذیرش و هزینه‌ها

تحصیل فوق لیسانس کانادا متقاضیان زیادی در جهان دارد و هر ساله دانشجویان بسیاری از سراسر جهان برای ادامه تحصیل در مقطع فوق لیسانس وارد کانادا می‏‌شوند.

با خواندن این مقاله راهنمای تحصیل کارشناسی ارشد در کانادا برای سال تحصیلی ۲۰۲۵-۲۰۲۴ به طور کامل در اختیار شما قرار خواهد گرفت.

پس از فارغ‌التحصیلی هم با گرفتن ویزای کار به مدت ۳ سال، همچنان می‌توانید در کانادا بمانید و کار کنید و در نهایت پس از کسب شرایط لازم، برای گرفتن اقامت دائم کانادا اقدام کنید.

طول دوره: ۱ تا ۲ سال
هزینه دوره: سالانه بین ۱۰,۰۰۰ تا ۲۰,۰۰۰ دلار کانادا
شرایط دریافت بورسیه: معدل حداقل ۱۷ و نمره زبان آیلتس حداقل ۶.۵ یا معادل آن
مدرک زبان مورد نیاز: آیلتس ۶.۵ تا ۷ یا معادل آن

## سیستم آموزشی دوره‏ کارشناسی ارشد در کانادا
دوره تحصیل در مقطع فوق لیسانس در کانادا ۱ تا ۲ سال است. مقطع ارشد معمولا شامل ۴۵ تا ۶۰ واحد درسی است. رشته‌‏های دانشگاهی در مقطع ارشد به دو صورت ارائه می‏‌شوند:

### کورس محور
در دوره کورس محور یا فقط واحد درسی می‌گذرانید و یا علاوه بر واحدهای درسی در پایان دوره هم باید یک پروژه (Project) بگذرانید. در این دوره نیازی نیست که از قبل استاد راهنما یا سوپروایزر مشخص کنید.

### پژوهش محور
در این دوره علاوه بر واحد درسی باید در پایان دوره هم تز تحقیقاتی (Thesis) زیر نظر استاد راهنمای خود ارائه دهید.
تز یا پایان نامه خیلی گسترده‌‏تر از پروژه است و معمولا روی جنبه‏‌ای از یک موضوع خاص کار می‏‌شود که قبلا بر روی آن تحقیقی صورت نگرفته است. برای پذیرش در این رشته‏‌ها باید از قبل استاد یا سوپروایزری از دانشگاه شما را به عنوان دانشجوی خود بپذیرد.

## شرایط تحصیل در مقطع کارشناسی ارشد
- مدرک لیسانس در رشته مرتبط (در رشته‌‏های میان رشته‏‌ای مانند مدیریت با لیسانس غیرمرتبط هم می‏‌توان پذیرش گرفت)
- معدل لیسانس حداقل ۱۳ و بالاتر
- نمره زبان
- پذیرش غیر مشروط یا مستقیم: برای پذیرش مستقیم در مقطع فوق لیسانس در کانادا برای اکثر رشته‌‏ها باید نمره آیلتس ۶.۵ یا نمرات معادل آن را داشته باشید. اما بعضی از رشته‏‌ها مانند داروسازی، روانشناسی، زبان انگلیسی، معماری و یا هنر نیاز به نمره آیلتس ۷ و بالاتر دارند.
- پذیرش مشروط: در صورتی که نمره زبان شما زیر مینیمم مورد نیاز دانشگاه برای پذیرش باشد امکان پذیرش کاندیشنال یا مشروط با دوره زبان وجود دارد. البته تعداد دانشگاه‏‌های کانادا که در مقطع ارشد پذیرش مشروط داشته باشند بسیار اندک است.
- تعیین استاد راهنما (برای رشته‏‌های پژوهش محور)

### مثال ۱ | پذیرش مستقیم:
برای اخذ پذیرش فوق لیسانس علوم کامپیوتر دانشگاه تورنتو باید مدرک لیسانس علوم کامپیوتر یا رشته‌‏های مرتبط داشته باشید. همچنین به معدل حداقل ۱۶ برای دو سال آخر لیسانس و نمره آیلتس ۷ یا تافل ۹۳ نیاز دارید. در ضمن، در زمان بررسی اپلیکیشن باید با دانشگاه مصاحبه انجام دهید.

### مثال ۲ | پذیرش مشروط:
برای اخذ پذیرش فوق لیسانس مهندسی برق و کامپیوتر در دانشگاه کنکوردیا باید مدرک لیسانس مهندسی مرتبط با حداقل معدل ۱۴ داشته باشد. نمره زبان مورد نیاز برای پذیرش مستقیم آیلتس ۶.۵ یا تافل ۸۵ است. اما برای پذیرش مشروط با دوره زبان نمره آیلتس ۶ که هیچ مهارتی زیر ۵.۵ و یا تافل ۷۵ که هیچ مهارتی زیر ۲۰ نباشد، قابل قبول است.

> **نظر علی در مورد تحصیل در مقطع فوق لیسانس**
> 
> من ۳۷ سال دارم و تصور می‌کردم تحصیل برای سن من دیر شده. پس از بررسی دقیق اقدامات لازم رو انجام دادم و با اینکه فوق لیسانس شیمی داشتم، برای رشته مدیریت برای فوق اپلای کردم و خدا رو شکر همه چیز بهتر از چیزی که تصور می‌کردم پیش رفت. دو سال درس خوندم و کار جنرال داشتم و الان هم در زمینه فروش محصولات پتروشیمی در تورنتو مشغول هستم. واقعا فکر نمیکردم در سن سی و پنج با همسر و فرزندم بتونم درس بخونم ولی با وجود سختیش خوشحالم که این تصمیم رو گرفتم.


## مدارک لازم برای تحصیل در مقطع فوق لیسانس کانادا
- ترجمه مدرک و ریزنمرات لیسانس به همراه کپی صفحات فارسی
- رزومه
- انگیزه‏‌نامه مرتبط با رشته
- کارنامه زبان (در مرحله اپلای اسکن کارنامه زبان کافی است ولی پس از اخذ پذیرش کارنامه زبان باید از سنتر برای دانشگاه ارسال شود)
- دو یا سه توصیه نامه از اساتید یا کارفرما (بسته به شرایط پذیرش دانشگاه توصیه نامه‌‏ها می‏‌تواند از اساتید دانشگاه یا از کارفرما یا از هر دو باشد. ارسال توصیه نامه برای بیشتر دانشگاه‏‌های کانادا به صورت آنلاین است)
- اسکن پاسپورت معتبر

## مدرک زبان برای تحصیل کارشناسی ارشد در کانادا
برای اخذ پذیرش فوق لیسانس در کانادا داشتن مدرک زبان الزامی است. دانشگاه‌‏های انگلیسی زبان کانادا انواعی از نمرات زبان را می‌‏پذیرند اما هر دانشگاه ممکن است فقط تعدادی از انواع نمرات زبان را بپذیرد و نه همه آن‌ها را.

### مدرک زبان انگلیسی مورد قبول دانشگاه‌‏های کانادا
IELTS
TOEFL
CAEL
PTE
EFAS
IEAP
CPE
CAE
Duolingo
(در زمان بیماری کووید ۱۹ و لغو شدن آزمون‌های زبان، آزمون آنلاین دولینگو مورد قبول تعدادی از دانشگاه‌های کانادا گرفت.)

### مدرک زبان فرانسه مورد قبول دانشگاه‌های فرانسوی زبان کانادا
برای تحصیل در دانشگاه‌های فرانسوی زبان کانادا مانند لاوال یا مونترال باید دانش زبان فرانسه داشته باشید. البته این در صورتی است که رشته‌ای که قصد تحصیل در آن را دارید به زبان فرانسه تدریس شود. دانشگاه‌های فرانسوی زبان کانادا ممکن است هم رشته‌هایی به زبان فرانسه و هم رشته‌هایی به زبان انگلیسی ارائه دهند.

مدرک زبان فرانسه مورد قبول:

TFI
DELF
DALF
TCF
TEF

## اخذ پذیرش تحصیلی کارشناسی ارشد
جهت اقدام برای تحصیل در مقطع کارشناسی ارشد در کانادا پس از فراهم کردن مدارک لازم هر رشته و دانشگاه، نوبت به اپلای و اخذ پذیرش تحصیلی می‌‏رسد. اکثر دانشگاه‌‏های کانادا در مقطع کارشناسی ارشد دانشجو می‌‏پذیرند.

### مراحل اخذ پذیرش تحصیلی فوق لیسانس در کانادا

1. ابتدا وارد سایت دانشگاه شده و در بخش Apply دپارتمان تحصیلات تکمیلی، اکانت بسازید.
2. اطلاعات شخصی خود را شامل نام و نام خانوادگی، آدرس، تلفن، و دیگر اطلاعات خواسته شده را وارد کنید.
3. نام رشته و ترم تحصیلی را مشخص کنید.
4. سوابق تحصیلی، شغلی، کارهای تحقیقاتی (در صورت وجود) و نمره زبان را وارد کنید.
5. اطلاعات دو یا سه نفر از اساتید خود را به همراه ایمیل آکادمیک آن‌ها وارد کنید.
6. در صورت امکان در اپلیکیشن تمام مدارک مورد نیاز را آپلود کنید.
7. در پایان اطلاعات کارت بانکی خود را وارد و اپلیکیشن را سابمیت کنید.
8. پس از سابمیت اپلیکیشن، شماره اپلیکیشن دریافت می‌کنید. نوشتن این شماره برای مکاتبات با دانشگاه ضروری است.
9. منتظر بررسی اپلیکیشن و نتیجه آن باشید.
10. پس از دریافت نامه پذیرش، طبق درخواست دانشگاه باید تا ددلاین مشخصی ترجمه رسمی مدرک و ریز نمرات خود را از دانشگاه ایران برای دانشگاه کانادا پست کنید.
11. اکنون باید برای اخذ ویزای تحصیلی کانادا اقدام کنید.

> **تجربه مهتاب در مورد اپلای و اخذ پذیرش فوق لیسانس کانادا**
> 
> “۲۹ سال دارم با مدرک کارشناسی متالورژی و معدل ۱۵.۵. چند سالی بود که به مهاجرت به کشور کانادا فکر می کردم. از آنجایی که نمره زبان نداشتم تمام تلاش خودم را کردم تا نمره آیلتس ۶.۵ بگیرم. خوشبختانه پاییز ۹۹ توانستم آیلتس ۶.۵ بگیرم و در دی ۱۴۰۰ (ژانویه ۲۰۲۲) با موسسه ویزا موندیال قرار داد بستم. پروسه پذیرش من خیلی سریع شروع شد و پس از فراهم کردن همه مدارک لازم برای اپلای، کارشناس پذیرش من در ماه فوریه ۲۰۲۲ در مقطع کارشناسی ارشد سه دانشگاه برای من اپلای کردند. من اواسط ماه آوریل ۲۰۲۲ اولین پذیرش خود را در رشته مهندسی مواد از دانشگاه وینزور کانادا (Windsor) دریافت کردم. از آنجا که این دانشگاه مورد علاقه من بود پروسه ویزای خود را با همین دانشگاه شروع کردم.
> 
> در اواسط ماه می ۲۰۲۲ پرونده ویزای من سابمیت شد و خوشبختانه در اواخر جولای ۲۰۲۲ ویزای کانادای خود را دریافت کردم. همکاری من با موسسه ویزای موندیال موفقیت آمیز بود و از تصمیم خود برای انتخاب این موسسه بسیار خوشحالم.”

## هزینه تحصیل فوق لیسانس در کانادا

> ۱۰,۰۰۰ تا ۲۰,۰۰۰ دلار

هزینه تحصیل در کانادا در مقطع فوق لیسانس برای دانشجویان بین‌المللی به طور میانگین بین ۱۰,۰۰۰ تا ۲۰,۰۰۰ دلار در سال است. در رشته‌‏هایی مانند مدیریت این مبلغ بیشتر است و به طور میانگین سالانه بین ۲۰,۰۰۰ تا ۳۰,۰۰۰ دلار را باید برای شهریه تحصیلی در نظر بگیرید.

علاوه بر شهریه تحصیلی هزینه‏‌های دیگری مانند هزینه بیمه پزشکی، هزینه دانشجویان اینترنشنال و یا هزینه سالانه خدمات دانشگاه را هم باید پرداخت کنید که مبلغ آن سالانه بین ۱۰۰۰ تا ۱۵۰۰ دلار است.

### نمونه‌ای از شهریه مقطع فوق لیسانس در دانشگاه وسترن کانادا

| نام رشته                         | شهریه سالانه | هزینه برنامه سلامت و دندانپزشکی | هزینه بیمه خانواده | هزینه سالانه دانشگاه | هزینه ساماندهی  <br>دانشجو | جمع هزینه تحصیل یک سال |
| -------------------------------- | ------------ | ------------------------------- | ------------------ | -------------------- | -------------------------- | ---------------------- |
| مهندسی مکانیک و مواد (کورس محور) | ۱۳,۲۹۸ دلار  | ۶۴۹ دلار                        | ۲۵۲ دلار           | ۱۸۰ دلار             | ۸۶ دلار                    | ۱۴,۵۵۶ دلار            |

## بورسیه تحصیل کارشناسی ارشد در کانادا

در مقطع فوق لیسانس نسبت به مقطع دکترا شانس کمتری برای دریافت بورسیه تحصیلی کانادا وجود دارد ولی امکان پذیر است.

فاند تحصیلی معمولا از طریق نهادهای دولتی، سازمان‏‌های خصوصی و دانشگاه‌‏های کانادا به دانشجویان ارائه می‌‏شود.

### شرایط دریافت بورسیه تحصیلی در مقطع فوق لیسانس کانادا
- داشتن معدل لیسانس حداقل ۱۷ و بالاتر
- داشتن نمره آیلتس حداقل ۶.۵ و بالاتر یا نمرات معادل آن
- داشتن سابقه کاری مرتبط
- داشتن مقالات پژوهشی برای رشته‌های پژوهش محور
- موفقیت‌های تحصیلی، فعالیت‌های داوطلبانه، فعالیت‌های فوق برنامه

### بورسیه دولتی

انواعی از بورسیه دولتی کانادا وجود دارد که بیشتر به دانشجویان بومی این کشور تعلق می‏‌گیرد. اما انواعی هم هستند که هم شامل دانشجویان داخلی می‏‌شود و هم دانشجویان خارجی مانند بورسیه دولتی استان انتاریو.

- **اسکالرشیپ دولتی استان انتاریو (Ontario Graduate Scholarship)**

این بورسیه شامل دانشجویانی می‏‌شود که از یکی از دانشگاه‏‌های استان انتاریو در مقطع فوق لیسانس و در هر رشته‌‏ای پذیرش گرفته باشند. مبلغ آن ۱۰,۰۰۰ هزار دلار برای دو ترم متوالی و ۱۵,۰۰۰ هزار دلار برای سه ترم تحصیل مداوم است.

### بورسیه دانشگاهی

نوعی اسکالرشیپ‏‌ که از سوی دانشگاه‌‏های کانادا براساس دو معیار زیر به دانشجویان فوق لیسانس تخصیص پیدا می‌کند:

بر پایه شایستگی تحصیلی دانشجو است و از سمت دانشگاه به آنها اعطا می‌شود مانند اواردها (Award Excellence) ، و یا بورسیه‌های ورودی (Entrance Scholarship). برای دریافت این نوع بورسیه‌ها نیاز به اپلای جداگانه نیست و به طور اتومات از سمت دانشگاه ارائه می‌شود.
با نظر استاد راهنما فاند تحصیلی به صورت دستیار تدریس یا دستیار تحقیق اعطا می‌شود. البته اگر در رشته‌های پژوهش محور پذیرفته شوید شامل این نوع بورسیه‌ها می‌شوید.

بیشتر بخوانید: [[canada-universities-fund|فاند دانشگاه‌های کانادا]]

## بهترین رشته‌های فوق لیسانس در کانادا
رشته‌‏های کارشناسی ارشد در کانادا که جزو بهترین رشته‏‌ها هستند و متقاضیان زیادی هم دارند شامل:

- مدیریت کسب و کار (MBA)
- مدیریت مراقبت‌‏های بهداشتی (Healthcare Administration)
- مهندسی (Engineering)
- کامپیوتر و علوم اطلاعات (Computer and Information Sciences)
- پرستار بیهوشی (Nurse Anesthesia)
- مدیریت منابع انسانی (Human Resource Management)
- دستیار پزشک (Physician Assistant)
- ریاضیات (Math)

## بهترین دانشگاه‌های دوره‏ فوق لیسانس در کانادا ۲۰۲۴
طبق [رده‌بندی کیو اس در سال ۲۰۲۴](https://www.universityrankings.ch/results?ranking=QS&region=World&year=2024&q=Canada)، لیست دانشگاه‌های برتر تحصیل کارشناسی ارشد در کانادا به صورت زیر است:

| نام دانشگاه           | رتبه کشوری | رتبه جهانی |
| --------------------- | ---------- | ---------- |
| دانشگاه تورنتو        | ۱          | ۲۱         |
| دانشگاه مک گیل        | ۲          | ۳۰         |
| دانشگاه بریتیش کلمبیا | ۳          | ۳۴         |
| دانشگاه آلبرتا        | ۴          | ۱۱۱        |
| دانشگاه واترلو        | ۵          | ۱۱۲        |
| دانشگاه وسترن         | ۶          | ۱۱۴        |
| دانشگاه مونترال       | ۷          | ۱۴۱        |
| دانشگاه کلگری         | ۸          | ۱۸۲        |
| دانشگاه مک مستر       | ۹          | ۱۸۹        |
| دانشگاه اتاوا         | ۱۰         | ۲۰۳        |
| دانشگاه کویینز        | ۱۱         | ۲۰۹        |
| دانشگاه دالهاوزی      | ۱۲         | ۲۹۸        |
| دانشگاه سایمون فریزر  | ۱۳         | ۳۱۸        |
| دانشگاه ویکتوریا      | ۱۴         | ۳۲۲        |
| دانشگاه ساسکاچوان     | ۱۵         | ۳۴۵        |

## نکات مهم برای تحصیل فوق لیسانس
- اولویت انتخاب را رنکینگ بهتر نگذارید چون در این حالت باید شهریه بسیار زیادی پرداخت کنید.
- قبل از انتخاب رشته با یک مشاور تحصیلی صحبت کنید که اشتباهی مرتکب نشوید.
- شرایط اقامت پس از تحصیل را در رشته و دانشگاه مورد نظرتان تحلیل کنید.

## مزایای تحصیل فوق لیسانس در کانادا
- دریافت مدرک با اعتبار جهانی
- بهره‏ مندی از کیفیت بالای آموزش
- شهریه مقرون به صرفه در مقایسه با دیگر کشورهای غربی
- امکان دریافت بورسیه تحصیلی در رشته‌‏های پژوهش محور
- امکان کار بعد از تحصیل و دریافت اقامت دائم کانادا

## ویزا و کار دانشجویی برای دانشجویان فوق لیسانس کانادا
در این قسمت هر آنچه که بعد از اخذ پذیرش دکتری از دانشگاه‌های کانادا به آن نیاز دارید را آورده‌ایم.

### کار دانشجویی ضمن تحصیل کارشناسی ارشد در کانادا
به عنوان یک دانشجوی فوق لیسانس در کانادا اجازه دارید که حین تحصیل در داخل دانشگاه (on-Campus) یا خارج از دانشگاه (Off-Campus) کار کنید.

بسته به کاری که در دانشگاه یا خارج از دانشگاه در کانادا انجام ‏دهید معمولا بین ۱۴ تا ۲۵ دلار در ساعت می‌توانید درآمد داشته باشید. اگر بورسیه تحصیلی ندارید، بهتر است که شهریه تحصیل خود را از قبل فراهم کرده باشید. درآمد کار دانشجویی در کانادا بیشتر هزینه‏‌های زندگی شما را به عنوان دانشجو را پوشش می‌دهد.

شرایط کار دانشجویی حین تحصیل فوق لیسانس در کانادا
1. ویزای تحصیلی معتبر داشته باشید.
2. دانشجوی تمام وقت باشید.
3. پس از شروع تحصیل مجاز به کار کردن هستید و نه قبل از آن.
4. در ایام تحصیل ۲۰ ساعت در هفته اجازه کار کردن دارید.
5. در روزهای تعطیل مانند تعطیلات رسمی یا تعطیلات بین دو ترم به صورت تمام وقت و تا ۴۴ ساعت در هفته مجاز هستید کار کنید..
6. اگر رشته تحصیلی شما دوره کارورزی یا کو-آپ (co-op) نداشته باشد، برای کار حین تحصیل نیاز به گرفتن اجازه کار ندارید.
7. اگر رشته تحصیلی شما به عنوان بخشی از برنامه تحصیلی دوره Internship یا Co-op داشته باشد و شما مجبور به گذراندن دوره کارورزی باشید باید اجازه کار کو آپ یا به اصطلاح Co-op work permit بگیرید. در این صورت در دوره کارورزی مجاز به کار تمام وقت و ۴۴ ساعت در هفته هستید.

### ویزای تحصیلی کانادا
پس از اخذ پذیرش فوق لیسانس کانادا حالا نوبت به اقدام برای گرفتن ویزای دانشجویی است. برای دریافت ویزای تحصیلی کانادا در مقطع فوق لیسانس شرایطی لازم است که در این صفحه به آنها اشاره کرده‌ایم.

### ویزای همراه دانشجو
یکی از مزیت‌های تحصیل کارشناسی ارشد در کانادا این است که دانشجوی ارشد می‌تواند اعضای خانواده خود را همراه خود به کانادا ببرد. برای این منظور لازم است برای آنها ویزای همراه کانادا بگیرید. این صفحه شرایط دریافت ویزای همراه را برای شما توضیح داده‌ایم.

## سوالات متداول

### طول دوره فوق لیسانس در کانادا چقدر است؟
مدت زمان تحصیل در دوره کارشناسی ارشد در کانادا یک تا دو سال است. بعضی از رشته‌ها ۱۲ ماهه یا ۱۸ ماهه و یا ۲۴ ماهه هستند.

### آیا تحصیل فوق لیسانس در کانادا رایگان است؟
خیر، تحصیل در همه رشته‌ها در مقطع فوق لیسانس در کانادا هزینه دارد مگر اینکه بورسیه تحصیلی دریافت کنید که بخشی یا همه شهریه تحصیلی شما را پوشش دهد.

### پس از اتمام فوق لیسانس، مدت زمان اجازه کار در کانادا چقدر است؟
مدت زمان اجازه کار پس از تحصیل به مدت زمان تحصیل فوق لیسانس شما بستگی دارد. برای مثال، اگر طول تحصیل شما یک سال باشد، شما اجازه کار یک ساله دریافت خواهید کرد و اگر رشته شما دو ساله باشد، اجازه کار پس از تحصیل به مدت سه سال برای شما صادر می‌شود.

### شرط کار با دوره کو آپ در مقطع فوق لیسانس در کانادا چیست؟
اگر برنامه تحصیلی شما دوره کو آپ داشته باشد، شما به شرطی می‌توانید به صورت فول تایم با اجازه کار کو آپ کار کنید که دوره کو آپ بیشتر از ۵۰ درصد دوره تحصیل شما نباشد.

### چه زمانی باید برای اپلای در مقطع فوق لیسانس کانادا اقدام کرد؟
معمولا باید ۱۲-۸ ماه قبل از شروع ترم تحصیلی برای اپلای در دانشگاه‌های کانادا اقدام کرد چون دانشجویان بین‌المللی علاوه بر پروسه پذیرش، باید پروسه ویزای تحصیلی کانادا را هم طی کنند.

---

![[country-canada#منوی کانادا|canada]]



