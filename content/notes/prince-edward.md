---
title: استان پرنس ادوارد
aliases:
  - استان پرنس ادوارد
tags:
  - note
date: 2024-07-21
draft: false
direction: auto
---

با تحصیل در جزیره پرنس ادوارد از امتیازاتی مانند مراقبت‌های بهداشتی باکیفیت، ترافیک کم، جرم و جنایت پایین و مسکن ارزان بهره‌مند خواهید شد. ساکنان جزیره پرنس ادوارد بسیار صمیمی و گرم هستند و رفتار دوستانه‌ای با مهاجران دارند. 

جزیره پرنس ادوارد کوچک‌ترین و سرسبزترین استان کانادا است که به سواحل زیبای سنگی خود شهرت دارد. فرقی ندارد کجای این استان زندگی کنید، در هر صورت هرگز بیش از ۳۰ دقیقه با اقیانوس فاصله نخواهید داشت.

گذشته از این مزیت‌ها، استان پرنس ادوارد مکانی عالی برای یادگیری زبان و سایر تجارب آموزشی و تحصیلی است.

بنابراین اگر در کنار کیفیت آموزشی، زندگی در محیط‌های آرام، کوچک و کم‌جعیت هم برایتان جذابیت دارد، جزیره پرنس ادوارد مقصدی ایده‌آل برای شما خواهد بود.


پایتخت استان:	شارلوت‌تاون
جمعیت:	۱۵۶,۹۴۷ نفر
میانگین هزینه زندگی در ماه:	۱,۷۰۰ دلار
بهترین شهرهای دانشجویی:	شارلوت تاون و سامرساید
جمعیت دانشجویان بین‌المللی:	۴,۰۰۰ نفر

## مزایای تحصیل در استان جزیره پرنس ادوارد
- شهریه ارزان: مؤسسات آموزشی جزیره پرنس ادوارد با شهریه پایین‌تر از ۱۰,۰۰۰ دلار، یکی از پایین‌ترین نرخ‌های شهریه را در کانادا دارند.
- سیستم انتقال واحدهای درسی: در این سیستم تمام واحدهای درسی که در ۲ سال اول تحصیلی در دانشگاه‌های کانادا گذرانده‌اید، قابل انتقال به دانشگاه جزیره پرنس ادوارد هستند.
- تنوع فرهنگی: جزیره پرنس ادوارد فرهنگ های مختلفی را در خود جای داده و ساکنان آن از دانشجویان بین‌المللی با فرهنگ‌ها و قومیت‌های گوناگون، استقبال می‌کنند.
- زیبایی‌های طبیعی: جزیره پرنس ادوارد به جنگل‌ها، سواحل شنی، خلیج‌های اقیانوسی و خاک قرمز خود که زیبایی خیره‌کننده‌ای به طبیعت این استان می‌بخشند، مشهور است.‌


## رنکینگ دانشگاه‌های جزیره پرنس ادوارد
بر اساس رده‌بندی دانشگاه‌های جهان توسط سایت Webometrics در سال ۲۰۲۱، دانشگاه پرنس ادوارد رتبه ۴۸ را در کانادا و رتبه ۱,۵۱۳ را در جهان به خود اختصاص داد.

## لیست دانشگاه‌های جزیره پرنس ادوارد
دانشگاه جزیره پرنس ادوارد تنها دانشگاه استان جزیره پرنس ادوارد است.

## لیست کالج‌های جزیره پرنس ادوارد
کالج هلند / Holland College
کالج جزیره یا دولیل (کالج آکادی جزیره پرنس ادوارد سابق) / Collège de l’Île (formerly Collège Acadie Île-du-Prince-Édouard)
کالج مسیحی دریایی / Maritime Christian College
پرطرفدارترین‌ها: کالج هلند / Holland College

## پذیرش گرفتن از دانشگاه‌ جزیره پرنس ادوارد راحت‌ است؟
نرخ پذیرش دانشگاه جزیره پرنس ادوارد ۷۰٪ است. بنابراین گرفتن پذیرش از این دانشگاه نسبتاً ساده است.

## هزینه تحصیل در استان جزیره پرنس ادوارد
شهریه تحصیل در مؤسسات آموزشی استان بسته به رشته، مقطع و اینکه می‌خواهید در کالج تحصیل کنید یا دانشگاه، متفاوت است.

بیشتر بخوانید: [[canada-ed-tuition|هزینه تحصیل در کانادا]]


## بورسیه‌های تحصیلی استان جزیره پرنس ادوارد
دانشجویان بین‌المللی با تحصیل در استان جزیره پرنس ادوارد می‌توانند برای پوشش هزینه‌های تحصیل و زندگی، بورسیه دریافت کنند. این بورسیه‌ها توسط دولت استانی، مؤسسات آموزشی و سایر سازمان‌ها اعطا می‌شود. در این قسمت به معرفی نمونه‌ای از بورسیه استانی می‌پردازیم.

### کمک‌هزینه کاهش بدهی (The Debt Reduction Grant Program)
این کمک‌هزینه به دانشجویانی که از استان جزیره پرنس ادوارد وام دانشجویی دریافت کرده‌اند، برای بازپرداخت وام کمک می‌کند. هدف از این برنامه تشویق دانشجویان به زندگی و کار در استان بعد از فارغ‌التحصیلی است.

مبلغ این بورسیه بر اساس پولی که دانشجویان هر سال از برنامه وام دانشجویی PEI دریافت می‌کنند، محاسبه می شود.

علاوه بر بورسیه‌های استانی، دانشگاه جزیره پرنس ادوارد سالانه بورسیه‌های ورودی را به مبلغ ۱۰۰۰ تا ۳۰۰۰ دلار به دانشجویان بین‌المللی واجد شرایط ارائه می‌دهد.

نکته: قبل از درخواست، حتماً بررسی کنید که آیا برای دریافت بورسیه واجد شرایط هستید یا خیر. چون شرایط دریافت بورسیه‌ها متفاوت است و برخی از آن‌ها فقط به دانشجویان کانادایی تعلق می‌گیرد.

بیشتر بخوانید: [[canada-scholarship|بورسیه تحصیلی کانادا]]


## آمار ویزاهای تحصیلی جزیره پرنس ادوارد

در جدول و نمودار زیر، تعداد استادی پرمیت‌های صادر شده برای دانشجویان خارجی که استان جزیره پرنس ادوارد را برای تحصیل انتخاب کرده‌اند را به تفکیک هر دوره تحصیلی مشاهده می‌کنید.

| مقطع تحصیلی          | ۲۰۱۷  | ۲۰۱۸  | ۲۰۱۹  | ۲۰۲۰  | ۲۰۲۱  | ژانویه تا فوریه ۲۰۲۲ |
| -------------------- | ----- | ----- | ----- | ----- | ----- | -------------------- |
| ابتدایی تا متوسطه    | ۲۷۰   | ۴۵۰   | ۴۰۰   | ۲۹۰   | ۴۸۰   | ۵۰                   |
| دانشگاه و کالج       | ۹۰۵   | ۱,۰۶۰ | ۱,۲۶۵ | ۷۳۰   | ۱,۱۹۰ | ۱۷۵                  |
| سایر دوره‌ها         | ۲۸۰   | ۳۷۰   | ۲۴۰   | ۲۷۵   | ۲۰۵   | ۱۵                   |
| دوره تحصیلی ذکر نشده | ۰     | ۰     | —     | —     | ۰     | ۰                    |
| مجموع                | ۱,۴۴۵ | ۱,۸۵۵ | ۱,۹۰۰ | ۱,۲۹۵ | ۱,۸۷۰ | ۲۴۰                  |

## زندگی دانشجویی در استان جزیره پرنس ادوارد
یکی از دلایلی که دانشجویان بین‌المللی جذب استان جزیره پرنس ادوارد می‌شوند، سیستم آموزشی با کیفیت، امنیت و خدماتی است که این استان به دانشجویان ارائه می‌دهد.

در این قسمت برای آشنایی با زندگی دانشجویی در این استان، ۳ مورد از مهم‌ترین خدمات دانشجویی از قبیل بیمه دانشجویی، حمل و نقل و اسکان دانشجویان بین‌المللی را معرفی می‌کنیم.

### اسکان
اسکان دانشجویان بین‌المللی جزیره پرنس ادوارد شامل ۳ گزینه زیر است:

- اقامت در خانه یک خانواده کانادایی (Homestay)
- اقامت در سکونتگاه‌های پردیس دانشگاه
- اقامت در سکونتگاه‌های خارج از پردیس دانشگاه

### حمل و نقل
وسایل نقلیه عمومی در شهرهای شارلوت تاون، کورنوال، استراتفورد، سامرساید و PEI شرقی در دسترس است و دانشجویان می‌توانند برای رفتن به دانشگاه و محل کار از آن استفاده کنند. در ادامه سرویس‌ها و مسیرهای اتوبوسرانی استان را معرفی خواهیم کرد:

- T3 Transit که از دوشنبه تا شنبه در منطقه شارلوت تاون کار می‌کند. روزهای یکشنبه می‌توانید با تخفیف از این سرویس استفاده کنید. T3 Transit از دوشنبه تا جمعه به شهرهای کورنوال و استراتفورد سفر می‌کند.
- County Line Express که از دوشنبه تا جمعه، از سامرساید به شارلوت تاون رفت و آمد می‌کند.
- Maritime Bus که سرویس حمل و نقل عمومی را از دوشنبه تا جمعه در سامرساید ارارئه می‌دهد.
- مسیرهای Eastern PEI transit که از دوشنبه تا جمعه، سه سفر رفت و برگشتی را در هر روز انجام می‌دهند.
دانشجویان برای رفت و آمد در جزیره پرنس ادوارد می‌توانند از سایر وسایل نقلیه مانند تاکسی، اجاره ماشین، کشتی و قطار هم استفاده کنند.


## بیمه دانشجویی
دانشجویان بین‌المللی جزیره پرنس ادوارد (PEI) در صورتی که حداقل ۶ ماه در استان زندگی کرده باشند، واجد شرایط دریافت بیمه درمانی عمومی هستند.

با اینحال افراد پس از حداقل ۳ ماه اقامت در استان، می‌توانند برای کارت سلامت PEI درخواست دهد. به همین دلیل دانشجویان در زمان شروع تحصیل، باید بیمه درمانی را از مؤسسه آموزشی یا نهادهای خصوصی خریداری کنند. مبلغ بیمه خصوصی سالانه ۵۰۰ دلار است.

برای کسب اطلاعات بیشتر به صفحه [[canada-student-insurance|بیمه خدمات درمانی کانادا]] مراجعه کنید.

## هزینه زندگی دانشجویی در استان جزیره پرنس ادوارد
متوسط هزینه زندگی دانشجویی در استان جزیره پرنس ادوارد بین ۷۰۰ تا ۱,۴۰۰ دلار در ماه است. البته هزینه زندگی با توجه به سبک زندگی و نوع اسکان، متفاوت است.

بیشتر بخوانید: [[canada-living-cost|هزینه زندگی دانشجویی در کانادا]]

اسکان:	۴۰۰ تا ۸۰۰ دلار در ماه
خوراک:	۱۰۰ دلار در ماه
حمل و نقل:	۶۰ دلار در ماه
پوشاک:	۴۵ دلار در ماه
اینترنت:	۹۳.۷۵ دلار در ماه
تفریح:	۴۰ دلار در ماه

## سوالات متداول

### شرایط دریافت ویزای تحصیلی جزیره پرنس ادوارد چیست؟
شرایط دریافت ویزای تحصیلی تقریباً در سراسر کانادا یکسان است و مستلزم ارائه برخی مدارک است. بنابراین با آگاهی از شرایط دریافت ویزای تحصیلی کانادا یا ویزای دانش‌آموزی کانادا می‌توانید بعد از أخذ پذیرش از یکی از مؤسسات آموزشی جزیره پرنس ادوارد، برای دریافت ویزا اقدام کنید.

### آیا برای تحصیل در استان جزیره پرنس ادوارد محدودیت سنی وجود دارد؟
خیر، به طور کلی برای أخذ پذیرش از مؤسسات آموزشی کانادا به غیر از مدارس، شرط سنی وجود ندارد. شرط سنی برای تحصیل در مدارس سنین ۶ تا ۱۸ سال است.

با وجود اینکه برای أخذ پذیرش از دانشگاه‌ها و کالج‌ها محدودیت سنی وجود ندارد، این نکته را باید در نظر داشته باشید که برای دریافت ویزای تحصیلی، سن فاکتور مهمی به شمار می‌رود و بهتر است که سن شما متناسب با مقع تحصیلی باشد.

به طور کلی سنین ۱۸ تا ۳۵ سال بالاترین شانس را برای دریافت ویزای تحصیلی دارند.

### آیا دانشجویان بین‌المللی جزیره پرنس ادوارد اجازه کار دارند؟
بله، دانشجویان در صورت واجد شرایط بودن، می‌توانند در حین تحصیل، تا ۲۰ ساعت در هفته کار کنند.

### آیا امکان تحصیل رایگان در جزیره پرنس ادوارد وجود دارد؟
خیر، تحصیل در هیچکدام از دانشگاه‌های کانادا از جمله دانشگاه جزیره پرنس ادوارد، رایگان نیست. دانشجویان فقط از طریق دریافت بورسیه تحصیلی می‌توانند از آموزش رایگان بهره‌مند شوند.

### آیا بدون مدرک زبان می‌توان از مؤسسات آموزشی جزیره پرنس ادوارد پذیرش گرفت؟
جواب این سؤال با توجه به مؤسسه آموزشی متفاوت است. برای مثال تحصیل در مدارس جزیره پرنس ادوارد بدون مدرک زبان امکان‌پذیر است.

اما چنانچه برای تحصیل در کالج‌های استان و همچنین مقطع لیسانس دانشگاه جزیره پرنس ادوارد، حداقل نمره زبان مورد نیاز را ندارید، می‌توانید با آیلتس ۵ یا ۵.۵ یا معادل آن پذیرش مشروط بگیرید.

البته امکان گرفتن پذیرش مشروط در رشته‌های پرستاری، رادیوگرافی، آموزش و دامپزشکی از دانشگاه جزیره پرنس ادوارد وجود ندارد.

---

![[country-canada#منوی کانادا|canada]]



