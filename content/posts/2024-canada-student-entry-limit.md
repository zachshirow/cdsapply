---
title: محدودیت ویزای تحصیلی کانادا برای دانشجویان بین‌المللی در سال 2024
aliases:
  - محدودیت ویزای تحصیلی کانادا برای دانشجویان بین‌المللی در سال 2024
tags:
  - post
date: 2024-07-29
draft: false
direction: auto
---

- کانادا پذیرش و جذب دانشجویان خارجی را ۳۵ درصد و به مدت ۲ سال کاهش می‌دهد! (به جز دانشجویان فوق لیسانس، دکتری و مدارس)
- از تاریخ ۲۲ ژانویه ۲۰۲۴، برخی از پرونده‌های تحصیلی باید به همراه نامه attestation از استان سابمیت شوند. (به جز دانشجویان فوق لیسانس، دکتری و مدارس)
- دانشجویان فوق لیسانس که دوره تحصیلی آن‌ها کمتر از دو سال است، واجد شرایط ویزای کار پس از تحصیل ۳ ساله می‌شوند.
- به زودی ویزای همراه کاری فقط برای همسر داوطلبین دوره ارشد و دکتری صادر خواهد شد.
- دانشجویان فعلی کانادا در تمدید استادی پرمیت مشکلی نخواهند داشت.

---

## کاهش جذب دانشجویان بین‌المللی به مدت ۲ سال
طبق اعلامیه جدید اداره مهاجرت کانادا، محدودیت موقتی بر ظرفیت صدور [[canada-student-visa|ویزای تحصیلی کانادا]] برای دانشجویان بین‌المللی اعمال خواهد شد.

در اعلامیه جدید اداره مهاجرت گفته شده است که ظرفیت جذب دانشجوی بین‌المللی در سال ۲۰۲۴ حدود ۳۶۰٬۰۰۰ نفر خواهد بود. این یعنی ظرفیت صدور استادی پرمیت با ۳۵٪ کاهش نسبت به سال ۲۰۲۳ مواجه خواهد شد.

در ادامه، کانادا برای هر استان و قلمرو به‌طور مجزا محدودیت ظرفیت تعیین می‌کند. اداره مهاجرت می‌گوید که سقف‌ها بر اساس جمعیت استان‌ تعیین می‌شوند و در استان‌هایی که جمعیت دانشجویان بین‌المللی بیشترین رشد ناپایدار را داشته‌، سقف پذیرش کاهش چشمگیری خواهد داشت.

بیشتر بخوانید: [[canada-attestation-letter#چگونه نامه attestation را بگیریم؟|ظرفیت پذیرش دانشجو در هر استان کانادا]]

این محدودیت‌ها بر استادی پرمیت‌‌های کنونی، تمدید استادی پرمیت‌ها و بر افرادی که به‌دنبال تحصیل در مقطع دکتری و کارشناسی ارشد هستند اعمال نخواهد شد.

اداره مهاجرت می‌گوید این محدودیت‌ها در سال ۲۰۲۵ مجددا ارزیابی خواهد شد.

## اخذ نامه تاییدیه attestation از استان

اداره مهاجرت کانادا می‌گوید از امروز، ۲۲ ژانویه ۲۰۲۴، تمامی پرونده‌های استادی پرمیت به جز پرونده‌های دانشجویان فوق لیسانس و دکتری، مدارس و تمدید که سابمیت می‌شوند باید [[canada-attestation-letter|نامه اتستیشن – attestation]] از استان یا قلمرو مقصد داشته باشند. استان‌ها و قلمروها موظفند تا تاریخ ۳۱ مارس ۲۰۲۴ فرآیندی برای صدور نامه تصدیق ایجاد کنند.

## محدودیت در صدور ویزای همراه دانشجویان
در هفته‌های آینده، اداره مهاجرت اطلاعات بیشتری درباره جزئیات [[canada-companion-visa|ویزای همراه کاری]] برای همسران دانشجویان بین‌المللی ارائه خواهد داد. اداره مهاجرت می‌گوید اوپن ورک پرمیت تنها به همسر دانشجویان بین‌المللی در مقطع دکتری و کارشناسی ارشد تعلق خواهد گرفت.

همسران دانشجویان مقاطع تحصیلی دیگر، شامل کارشناسی و برنامه‌های کالج دیگر برای اوپن ورک پرمیت واجد شرایط نخواهند بود.

## چالش‌هایی در یکپارچگی سیستم
از وقتی وزیر مهاجرت کانادا، مارک میلر، در تابستان ۲۰۲۳ و بعدتر دوباره در ماه دسامبر، برنامه اعمال محدودیت بر جذب دانشجویان بین‌المللی را مطرح کرد، عموم مردم انتظار تغییراتی عظیم در قوانین تحصیل دانشجویان بین المللی در کانادا را داشتند.

> «ما آماده‌ایم از ترم سپتامبر ۲۰۲۴، تغییراتی ضروری در قوانین مهاجرت تحصیلی ایجاد کنیم. هدف این تغییرات که شامل محدودیت صدور ویزا هم می‌شوند، این است که مطمئن شویم، موسسات DLI پشتیبانی کافی و لازم را از دانشجویان به عمل می‌آورند.»

او در مصاحبه‌ای که هفته گذشته با اخبار CTV داشت، گفت در ۴ ماه اول سال، تغییراتی در شرایط صدور ویزا، به‌ویژه ویزای تحصیلی صورت خواهد گرفت.

فشار روزافزونی بر IRCC برای انجام اقداماتی در مورد تعداد دانشجویان بین‌المللی در کانادا وجود داشته است. وزیر مهاجرت گفته بود که حجم دانشجویان بین‌المللی، یکپارچگی سیستم مهاجرتی کانادا را به چالش کشیده است. او در مصاحبه CTV گفت «برخی از مؤسسات شهریه سنگینی از دانشجویان بین‌المللی می‌گرفتند و آموزش‌ها را با کیفیتی که وعده داده بودند ارائه نمی‌دادند.»

گزارش اخیر IRCC می‌گوید «بعضی موسسات برای افزایش درآمد خود، به‌طور قابل توجهی شهریه‌هایشان را بالا برده‌اند، و هرروز دانشجویان بیشتری وارد کانادا می‌شوند، بدون اینکه حمایت تحصیلی لازم برای موفقیت را از این موسسات دریافت کنند.». این گزارش در ادامه اعلام می‌کند که افزایش پرسرعت و شدید تعداد دانشجویان بین‌المللی، فشار زیادی بر سیستم مسکن، نظام سلامت و خدمات دیگر وارد کرده است.

آمار دانشجویان بین‌المللی در کانادا
کانادا در سال ۲۰۲۲ بیش از ۸۰۰٬۰۰۰ دانشجوی بین‌المللی جذب کرد و وزیر مهاجرت اعلام کرد این تعداد در سال ۲۰۲۳ به بیش از ۹۰۰٬۰۰۰ خواهد رسید.

وزیر مهاجرت به CTV گفته بود که این سیستم «از کنترل خارج شده است» و اداره مهاجرت در تلاش است تا «از طریق دولت فدرال، نظم را به سیستم مهاجرتی بازگرداند.»

او همچنین درباره «آسان‌گیر» بودن ساختار موسسات DLI در استان‌ها ابراز نگرانی کرد و گفت دولت‌های استانی باید صحبت‌های «جدی» در این باره با موسسات DLIشان داشته باشند. موسسات DLI، تنها موسسه‌هایی هستند که اجازه جذب دانشجوی بین‌المللی را دارند. کانادا بیش از ۱۰۰۰ موسسه DLI دارد که ۵۲۹ مورد از آن‌ها در استان انتاریو قرار دارند.

در ماه دسامبر، اداره مهاجرت تغییرات دیگری بر برنامه‌های مهاجرت تحصیلی اعمال کرد. این تغییرات شامل دو-برابر شدن [[canada-ed-visa-tamakkon|تمکن مالی ویزای تحصیلی کانادا]] دانشجویان بین‌لمللی می‌شد. اداره مهاجرت در این باره گفته بود که این تغییرات باعث می‌شوند دانشجویان آمادگی بهتری برای مواجهه با هزینه‌های واقعی زندگی در کانادا داشته باشند.

علاوه بر این، انتظار می‌رود که اداره مهاجرت تا رسیدن فصل تحصیلی ۲۰۲۴، چارچوب جدیدی که برای موسسات DLI مورد اطمینان تنظیم کرده بود را اعمال کند. طبق این چارچوب، موسسات DLI واجد شرایط، از تسریع فرآیند صدور استادی پرمیت بهره خواهند برد.

آیا کاهش تعداد دانشجویان راه حلی برای بحران مسکن کانادا است؟
میلر با اشاره به تعداد دانشجویان بین‌المللی در کانادا عنوان کرد: «این تعداد دانشجو کمی نگران‌کننده است؛ این سیستم واقعا از کنترل خارج شده است.»

هم‌اکنون دولت فدرال کانادا به‌دلیل استقبال فزاینده از مهاجران، اعم از ساکنان دائم و موقت، با انتقاد مواجه شده است؛ چرا که کشور کانادا با کمبود شدید مسکن و افزایش قیمت ملک مواجه شده است.

در همین حال، گزارش جدید Canadian Press با استناد به قانون ATIP (قانون درخواست دسترسی به اطلاعات) نشان می‌دهد که برخی از سازمان‌های دولتی کانادا حدود ۲ سال قبل به دولت فدرال هشدار داده بودند که اهداف جاه‌طلبانه مهاجرتی دولت، می‌تواند روی تعداد و هزینه مسکن در کانادا تاثیر منفی بگذارد.

ساکنان موقت که عمدتاً دانشجویان بین‌المللی و نیروی کار ماهر هستند، بخش دیگری از این معادله‌اند که بیش از ۳۰۰٬۰۰۰ نفر از آن‌ها فقط در سه ماهه سوم سال گذشته وارد کانادا شده‌اند.

وقتی از مارک میلر پرسیده شد: در‌حالی‌که این دغدغه ماه‌هاست که مطرح شده، چرا هم‌اکنون به فکر تعیین سقف افتاده است؟ وی پاسخ داد: «قبل از اینکه به‌طور جزئی به تعداد دانشجویان در دانشگاه‌های استان‌های مختلف و امکان جذب دانشجویان بیشتر نگاه کنیم، باید تعداد آن‌ها را در سطح فدرال بررسی و طبقه‌بندی کنیم.»

میلر گفت: «ما باید وظایف خود را انجام دهیم و مطمئن شویم که سیستم مهاجرتی ما واقعا قادر است توانایی مالی افراد برای مهاجرت به کانادا را بسنجد. اکنون زمان آن فرا رسیده است که در‌مورد تعداد دانشجویان و تاثیرات آن‌ها روی جامعه بحث و گفت‌و‌گو کنیم.»

میلر اعتقاد دارد که محدودیت برای جذب دانشجویان بین‌المللی، بهترین راه‌حل برای جبران کمبود مسکن در کانادا نخواهد بود. تعداد دانشجویان بین‌المللی که به کانادا می‌آیند،‌ بسیار بیشتر از خانه‌هایی است که دولت قصد دارد آن‌ها را بسازد.

## سوالات متداول

### تا زمانی که تکلیف attestation مشخص گردد، اقدام به سابمیت کنیم یا دست نگه داریم؟

اداره مهاجرت انتظار دارد تا پایان مارس قوانین attestation مشخص شود. در این مدت بهتر است صبر کنید، زیرا ممکن است پرونده شما را برگردانند.

البته پرونده‌های ارشد، دکتری و مدارس نیازی به نامه اتستیشن ندارند.

### آیا دوره‌های post bacc شامل این قانون می‌شوند یا خیر؟

بله دانشجویان این دوره‌ها باید نامه اتستیشن از استان را دریافت کنند.

### آیا می‌توانم برای همسرم درخواست ورک‌پرمیت بدهم؟

اگر در مقطع فوق لیسانس یا دکتری تحصیل نمی‌کنید، خیر. این امکان به دانشجویان ارشد و دکتری محدود شده است.

### آیا ممکن است از پرونده‌هایی که سابمیت شده‌اند attestation درخواست کنند؟

خیر؛ بر اساس اطلاعاتی که تا الان به دست ما رسیده از کسانی که پرونده خود را سابمیت کرده‌اند گواهی استانی درخواست نمی‌شود.

### آیا کسانی که پذیرش دریافت کرده‌اند شامل این قانون می‌شوند؟

برای کسانی که پذیرش دانشگاه را دریافت کرده‌اند نیز این قانون اعمال می‌شود. هنگامی که می‌خواهید مدارک ویزای خود را ارسال کنید اگر attestation استان را برای دوره‌های کالج و لیسانس نداشته باشید، مدارک شما بازگردانده خواهد شد.

### تکلیف پرونده‌هایی که از قبل سابمیت شده‌اند چیست؟ آیا ممکن است ریجکت شوند؟

تا به این لحظه برای این افراد مشکلی به وجود نیامده است.


### لیسانس و دیپلم‌های کالج‌های خصوصی هم شامل این طرح می‌شوند یا خیر؟

کسانی که از اول آوریل ۲۰۲۴ شروع به تحصیل در کالج‌های خصوصی کنند، از امکان کار پس از فارغ‌التحصیلی محروم خواهند شد.

این مورد درباره کسانی که زودتر از این تاریخ شروع به تحصیل کرده‌اند اعمال نخواهد شد.

### اگر پذیرش گرفتم شهریه خود را پرداخت کنم یا منتظر باز شدن درخواست attestation بمانم؟

اگر از شما شهریه درخواست کرده‌اند آن را پرداخت کنید، هنگامی که نیاز به دریافت attestation شد برای آن اقدام خواهید کرد و این گواهی برای شما صادر خواهد شد.

### ظرفیت هر استان برای مقطع ارشد و دکتری به چه صورت است؟

ظرفیتی برای مقاطع ارشد و دکتری تعیین نشده است. هدف این قانون کاهش تعداد دانشجویان کارشناسی و کالج است.

### افرادی که ویزا شده‌اند و به تازگی ساکن شده‌اند اگر قصد تغییر DLI را دارند آیا باید attestation داشته باشند؟

در صورتی که قصد شرکت در دوره‌های کالج و لیسانس را داشته باشید، باید attestation دریافت کنید و سپس تغییر DLI دهید.

### اگر پذیرش در مقطع ارشد گرفتیم و بعد از ویزا بخواهیم آن را به کالج تغییر دهیم چه شرایطی پیدا می‌کنیم؟

کسانی که می‌خواهند تغییر مسیر بدهند باید از استان‌ها attestation بگیرند. اگر ظرفیت تعیین‌شده برای استان‌ها تکمیل شده باشد این گواهی به آن‌ها داده نمی‌شود بنابراین چالش‌هایی بر سر راه متقاضی خواهد بود.

### کلاینت اصلی ویزا شده است و ممکن است ساکن شده باشد یا هنوز ساکن نباشد. آیا برای همسر باید توریستی اقدام گردد؟

اگر دوره لیسانس یا کالج باشد می‌توانید توریستی اقدام کنید.

### آیا ممکن است از پرونده هایی که در کورت هستند attestation درخواست شود؟

به نظر می‌آید چون این پرونده‌ها سابمیت شده‌اند و در پروسه بررسی هستند، از آن‌ها درخواست attestation نخواهد شد.

### اگر فردی از یک استان به استان دیگر برود با وجود داشتن attestation استان اول نیاز به attestation استان دوم هم می‌باشد؟

بله؛ اگر از یک استان به استان دیگر می‌روید باید attestation استان دوم را دریافت کنید.

### آیا امکان ویزا شدن در استان‌های کم جمعیت بیشتر است؟

با کاهش ظرفیت استان‌های پرجمعیت رقابت برای حضور در آن‌ها افزایش می‌یابد. بنابراین شانس بیشتری برای دریافت ویزا و attestation استانی در استان‌های کم‌جمعیت کانادا وجود خواهد داشت.

### آیا این قانون بر سرعت بررسی پرونده‌ها تاثیر می گذارد؟

تلاش اداره مهاجرت این است که تعداد پرونده‌ها را کاهش دهد، بنابراین پرونده‌هایی که ارسال می‌شوند با سرعت بیشتری بررسی خواهند شد و این یک تغییر مثبت است.

### کسانی که به شکل توریستی در کانادا هستند و قصد دارند وضعیت خود را به تحصیلی تغییر دهند،‌ آیا این آپدیت شامل حالشان می‌شود؟

بله این قانون شامل حال این افراد نیز خواهد شد.

### من دوره فوق لیسانسم را در مدت ۱۶ ماه به اتمام رساندم و ویزای کار ۱۶ ماهه دریافت کردم. طبق قوانین جدید می‌توانم اعتبار PGWP خودم را افزایش دهم؟

بله طبق قوانین جدید، فارغ‌التحصیلان مقطع ارشد که دوره خود را در کمتر از ۲ سال به اتمام رسانده‌اند، می‌توانند ویزای کار ۳ ساله دریافت کنند.

### آیا با این قواین جدید، می‌توانم پس از ۱ سال تحصیل در کانادا، ویزای کار ۳ ساله بگیرم؟

بله به شرطی که در مقطع کارشناسی ارشد تحصیل کرده باشید.